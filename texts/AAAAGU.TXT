
Ivar Åsen
UM SJELDSYNTE DYR I SJOEN.
Då det no i nokre Dagar heve voret Tale um eit Dyr, som nylege viste seg i 
Sjoen ved Ålesund, og som Folk ikkje fekk sjå so grant, at dei rett kunde vita 
kvat Slag det var, so kunde det no vera tilhøvelegt å minna seg på nokre 
Fråsegner frå fyrre Tider um ymse undarlege Dyr i Sjoen.
I den merkjelege gamle Boki, som heiter Kongespegelen (Konungs Skuggsjå), finna 
me ein heil Bolk med Fråsegner um alle Kvalar og Kobbeslag, og dernæst ogso um 
nokre sjeldsynte undarlege Dyr, som hava voret sedde i Havet. Eit av deim er 
kallat Havguva (Hafgufa) og er sagt å vera so stort, at når det fløyter seg 
upp i Sjoen, so er det likare til eit Land en til ein Fisk; og dertil er det og 
sagt, at det føder seg på den Måten, at det berre held Kjeften open fyre ei 
Stund, og då denne Kjeften er so stor som ein liten Fjord, so samnar det seg 
alltid eit litet Strål med Fisk i honom, og når so Dyret legg Kjeften i Hop 
atter, so fangar det dermed desse Fiskarne og gløyper heile Hopen på ein Gong. 
So er der ogso fortalt um tvau andre «Skrimsl», som visa seg i Grønlands-Havet 
framanfyre ein stor Storm, og som hava mest som Mannsskapnad i Hovud og Herdar, 
når dei syna seg på Sjoen; det eine av deim er kallat Havstramb og det andre 
Margygr, og dei ero ogso nokot like, so ein mest kunde segja, at det må vera 
Han og Ho av same Slaget. Men um alle desse Dyri segjer Forteljaren, at Folk 
hadde berre seet deim nokot langt ifrå, og at dei ikkje hadde voret veidde 
elder fangade, so at ein kunde få nokor Fullvissa um Skapnaden deira. Det er 
likt til, at dei ogso hava voret kjende på Island; for det finnst uppteiknat i 
dei islandske Årbøker ved Året 1305, at nokre Kaupmenner hadde voret ute på 
Havet i ein stor Storm, og då hadde dei seet både Margygr og Havstramb og 
mange andre «Skripe». Lika eins finnst det ved Året 1329, at Margygri hadde 
synt seg sunnanfyre Landet.
I ei gamall Saga, som er skrivi nokot seinare en Kongespegelen, finna me ein 
Fortelnad um eit Sjodyr av eit annat Slag. Den islandske Bispen Gudmund Areson 
(død 1237) var komen i stor Usemja med Hovdingom på Island, so han både ein 
Gong og fleire laut fly frå sitt Bispesæte, og soleides var han då og nokre 
År i Norig. Her var det eingong, at han var ute på ei Ferd millom Nidaros og 
Bergen, og då høvde det seg so ein Kveld, at han skulde taka Hamn i 
Hjørungavåg på Sunnmøre. Men då hadde det nylege hendt, at ein Orm med tolv 
Lykkjor (elder Bugter) flotnade upp or Sjoen, so han stundom låg tvert yver 
Vågen og stundom 1øynde seg ned i Kavet, og jamnaste kom han upp, då det var 
mest til Meins fyre Folk, som vilde inn på Vågen. No lagde han seg ogso tvert 
i Vegen fyre Skuta, som Gudmund var på, og Sjomennerne kvidde og leto illa fyre 
detta Meinhøvet; men Gudmund bad deim stemna beint inn på Vågen, og so gjorde 
han si Bøn og tok vigt Vatn og skvette på Ormen; då seig han undan, so Skuta 
slapp godt fram. Og det som meir var: um Morgonen etter fekk Folket sjå, at 
Ormen var reken på Land (med Flodi) og sunderhoggen i tolv Stykke. (Biskupa 
Sögur 2, 129).
Detta skulde då hava hendt umkring som i Året 1225 elder nokot fyrr. Men der 
er ogso Teikn til, at der alt fyrr hadde voret ei Segn um ein Orm i denne 
Vågen. Som kunnugt er, var der eingong eit stort Slag i Hjørungavåg imillom 
Jomsvikingom og Håkon Jarl. I detta Slaget var der ein Jomsviking, som dei 
kalla Bue hin digre, og som hadde med seg tvo Kistor, fulle med Gull. Han 
stridde mannelege, til dess han såg, at Slaget var tapt, og då tok han 
Gullkistorna sine og støypte seg i Sjoen med deim. Men sidan var der ei 
Folkesegn um, at denne Mannen var umskapad til ein Orm og låg der på Botnen og 
gjætte Gullkistorna sine. (Flatøyboki 1, 203). Detta høver no godt saman med 
andre Segner frå Forntidi um slike Ormar elder Drakar, som skulde liggja og 
verja fyre ein nedgraven Skatt, so som den namnkunnuge Ormen Fåfner, som Sigurd 
Fåfnesbane fekk Tilnamnet sitt av. Men det som fyre oss er mest å merka ved 
denne Fortelnaden um Biskop Gudmund er det, at han viser, at Folket vårt alt 
fyre sekshundrad År sidan hadde nokotsonær den same Tokknad um Sjoormen, som 
det sidan heve havt.
Av dei Bokmenner, som i seinare Tider hava skrivet um undarlege Dyr i Sjoen, få 
me fyrst nemna Peder Claussøn (død 1614). Hans Bok um Norig og dei umliggjande 
Øyar heve lenge voret kjend; men han hadde ogso skrivet nokot meir, som vardt 
liggjande uprentat, og dertil høyrde eit Stykke um Sjoormen,som no er innført i 
«Christiania Videnskabsselskabs Forhandlinger» fyre 1876. Etter denne Fråsegni 
skulde Sjoormen vera eit reint avskræmelegt Udyr, som er nokre hundrad Famnar 
langt og heve eit Hovud som ein stor Båt elder ei «passeleg» Jagt. Det kann 
vera fleire saman på ein Stad, so som i Stavangerfjorden, der det stundom kann 
vera tvo elder tri på ein Gong. Og det verste er, at han er so for frek til å 
eta Folk, at han legg seg midt i Skipsleidi til å fanga deim, som ferdast på 
Sjoen; stundom berre lyfter han upp Hovudet og tek Folket ut or Skuta, og 
stundom slær han sunder Skutorna elder Båtarne og et upp Folket, som var i 
deim. Den einaste Heppa er, at det er so sjeldan han kann koma upp or Djupet; 
det er berre i stillaste Vedret og bjartaste Solskinet og ikkje på andre Tider. 
Skulde ikkje det vera, so kunde der ikkje koma Folk på Sjoen, og ingen kunde bu 
på Øyom på Vestersida av Landet.
Peter Dass heve ogso nokre Ord um Sjoormen i sin «Nordlands Trompet»; og sidan 
var det då fleire, som skreiv um det same. Biskop Pontoppidan i Bergen sankade 
saman alle Fråsegner um detta Dyret og førde deim inn i si Bok um «Norges 
naturlige Historie». (1752). Han gav endå på ein Stad ei Teikning av Sjoormen; 
men denne Teikningi var komi frå Presten Strøm på Sunnmøre og var gjord etter 
berre Fråsegn og ikkje etter eigi Augnesyn. Det var ikkje fritt fyre, at Strøm 
tregade på, at denne Teikningi skulde koma soleides ut; for han var rædd fyre, 
at Folk skulde tru, at han hadde seet sjølve Dyret so vel, at han kunde teikna 
det av etter Augnesyn. Strøm var sjølv ein ærleg «Vitenskapsmann», som tok det 
grant og gløgt med si Umlysing av Landsens Dyr og Voksterslag; men han var ikkje 
av deim, som tru, at alt som ulærde Folk fortelja, skal vera berre Skravl og 
Skrynjor. Han segjer kvat han hadde høyrt um Sjohorvi (elder Kraken), og lika 
eins um Havmannen (= Havstramben); og um han endå sjølv hadde stor Tvil um 
Tingen, so tykte han då, at det var «alt for vågelegt å vilja neitta ein 
Ting, som so mange truverduge Menneskjor sanna». (Søndmørs Beskr. 1, 287). Nokot 
likt segjer han og um Sjoormen, som han med all sin Etterrøknad ikkje hadde 
fenget nokor nøgjeleg Greida på. Han hadde elles høyrt ei Gisning um, at det 
kunde vera den Fisken, som me kalla Styrja, elder snaraste ei Rad av Styrjor, 
som gjekk og leikade og rende etter kvarandre i Sjoartrømen; men dette vilde han 
då lata standa ved sitt Verd, til dess at betre Upplysning kunde koma. (S.207).
Det er no elles å merka, at det på denne Tidi (elder etter Midten av fyrre 
Århundradet) var komet eit nytt Ljos i Kunnskapen um Dyreriket og Voksterriket; 
og det var ei Fylgja av det store Framstiget, som denne Kunnskapen hadde gjort i 
Sverike med Linné og hans Fylgjesmenner. Her i Landet var Strøm ein av dei 
fyrste, og sidan var det fleire, som gjorde seg kjende med Linné's Skilgreida 
elder Samskipnad (System) og strævade trutt med å ransaka og røkja etter alle 
dei Dyrslag, som dei kunde finna i sitt eiget Land. Ein av dei gildaste av deim 
var Biskop Gunnerus i Trondheim, som og på sine lange Embættesferder hadde 
Tilleiding til å samna Kunnskap um Dyrelivet lika til nørdste Enden av Landet. 
Men han tok det no elles nokot strengt med slike Ting, som han hadde nokor Tvil 
um. Han skreiv eingong eit Stykke um dei Sjodyri, som den gamle Kongespegelen 
talar um, og um ymse andre, som elles hadde voret umtalade. I detta Stykket 
segjer han, at den gamle «Havguva» må vera det same, som sidan er kallat 
Sjohorvi og i Nordland (etter H. Egede) Kraken; men det er altsaman berre ei 
Skrynja, som er uppkomi ved Mistyding av ymse Rørslor, som Folk hava merkat i 
Sjoen. Um Havstramben (elder Havmannen) trur han, at det er det same, som i 
Nordland heiter Klakkekallen; men detta er visst ikkje annat en eit Kobbeslag, 
og serlege den Kobben «som Hollænderne kalde Klapmütze». Og den gamle Margygri 
må og vera nokot av same Slaget. Um Sjoormen trur han, at det berre er ei 
Minning um Midgardsormen, som me kjenna av dei gamle Dikt ifrå Heidenskapen, og 
at det, som Folk no kalla Sjoorm, må vera anten eit Kvalslag elder og ein Flokk 
av Styrjor, som jaga etter kvarandre øvst i Sjoen.
Herum hava no visstnog mange tykt so, at dermed var denne Saki avgjord. Men det 
kunde der no endå vera ymis Tvil um. Det er sant nog at Folk i fyrre Tider hava 
trutt mangt og myket, som i Røynsla var berre Mistydingar og Skrynjor, so det 
var fullstor Torv til, at Sanningi vardt etterrøkt, og at alt var atterført til 
sitt rette Mål. Det var ikkje so fårlegt, når Folk fortalde kvat dei sjølve 
hadde seet, som når dei skulde herma nokot som andre hadde fortalt, for då 
vilde der snart koma ymse Misminne til, og dermed kunde altsaman verda so of sat 
og uppskrøyvt, at det var mange Gonger for stort, so som det visst må vera med 
den Fråsegni um Sjoormen, som P. Claussøn heve gjevet. Men det vilde vel og 
vera for tidlegt å tru, at alt som rørest i Havet, skulde no vera so vel 
uppklårat, at der ikkje kunde vera nokot meir til å uppdaga. Det er Von til, 
at der i det store Djupet kann endå vera ymist, som ikkje er fullkunnugt; og 
når no ein Sjomann elder Fiskar fær sjå nokot slikt, so er det då illt, at 
han skal heita Ljugar, når han berre segjer kvat han sjølv heve seet. Og difyre 
tykkjer eg, at det er eit fagert Ord av gamle Hans Strøm, når han segjer, at 
han tykte, det var for vågelegt å vilja neitta ein Ting, som so mange 
truverduge Folk hadde sannat.


[Attende til bokhylla]


Frå Ivar Åsen: Skrifter i samling. Kristiania og Kjøbenhavn: Gyldendalske 
Boghandel Nordisk Forlag, 1911-1912. Prenta anonymt i Fedraheimen, 1878, nr. 58. 
Elektronisk utgåve 1997 ved Jon Grepstad gjon@sn.no



