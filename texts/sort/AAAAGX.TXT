
Ivar Åsen
(Omsetjing)
DEN RAADVISE RIDDAREN DON QUIXOTE AV LA MANCHA
ETTER
MIGUEL DE CERVANTES SAAVEDRA
MADRID (SPANIA) 1605-1615
Eit stykke av Kapittelet XLII, andre Deildi - Råder som Don Quixote gav Sancho 
Panza, då han skulde ut og styra Øylandet med ymse andre velskynade Saker. 
Fyrst og fremst, Son min, skal du hava Age fyre Gud; for i hans Age er Visdom, 
og når du er vis kann du inkje lett gjera Mistak.
Dernæst skal du alltid hava fyre Augom kvat Mann du er, so at du lærer å kjenna 
deg sjølv; og det er den vandaste Kunnskap, som ein kann tenkja seg. Når du 
kjenner deg sjølv, so vil dermed fylgja, at du ikkje blæs deg upp som Frosken, 
då han vilde vera jamstor med Uksen. For um du so skulde gjera, vilde det koma 
ei Minning, som høvde som eit Par ljote Føter til den Påfugle-Sterten, som din 
Dårskap sprikte med; det var den Minningi, at du heve gjætt Griserne, då du 
var heime. - "Det er og sannt," svarade Sancho, "men det var då eg var liten 
Gut; sidan då eg vart stor var det Gjæser, Som eg gjætte, og ikkje Griser. Men 
det synest meg, at slikt ikkje gjerer nokot til Saki; for det er no ikkje alle 
Landsherrar, som era komne av Konungs-Ætt." - Sannt nog, sagde Don Quixote, men 
difyre skula ogso dei, som ikkje era komne av Hovdings-Ætt, lata den 
Ålvorsemdi, som høyrer til deira Embætte, vera samlagad med ein tekkjeleg 
Blidskap, som, når der er Klokskap med vil verja deim mot slike illskefulle 
Lastord, som inkje Stand vil sleppa fritt fyre. Haldt det fyre ei Æra, Sancho, 
at du er av lågt Stand, og aldri skal du blygjast ved å segja, at du er komen 
av Bønder; for når Folk sjå, at det ikkje harmar deg, so vil ingen freista å 
harma deg med det. Vyrd meir um å vera ein spakleg Snildarmann en ein 
storlåten Syndar. Uteljande mange era dei, som, uppkomne av lågt Stand, hava 
stiget til den største Høgdi i Presteskap og Hovdingskap; og på denne Sanningi 
kunde eg segja deg so mange Merke, at du vilde leidast av å lyda på.
Hugsa på, Sancho, at når du tek Dygdi til Fyremål og set all di Æra i dygduge 
Gjerningar, so tarv du ikkje ovundast på deim, som hava Fyrstar og Herrar til 
Forfeder; for Blodet kann ein erva, men Dygdi lyt ein sjølv søkja, og Dygdi heve 
med seg sjølv eit Verd, som Blodet inkje heve.>p> Sidan no detta er so voret, og 
det vel kunde henda, at nokre av dine Skyldingar vilde koma og lydast um deg, 
medan du er på Øyi di, so skal du ikkje forsmå deim elder gjera deim skjemde; 
helder skal du fagna deim vel og vera snild og gjestmild imot deim; for dermed 
tekkjest du Skaparen, som vil, at ingen skal vanvyrda hans Verk, og dermed 
fyller du det, som du er skyldig til det velskipade Frendskaps-Laget.
Um du tek Kona di heim til deg (og det er ikkje godt, at dei, som sitja fyre 
Landsstyret, skula vera lenge burte frå sine eigne Konor), so sjå til, at ho 
kann læra nokot og vitrast og venja seg av frå si medvaksne Vyrdløysa; for so 
myket som ein vitug Stvresmann kann draga saman, so myket kann ei uvitug Kona 
skjemma burt og spilla.
Um so er, at du verd Enkjemann (for det kann og henda), og du då med ditt 
Embætte kann finna deg ei Kona av høgre Stand, so tak ikkje ei slik, som skal 
tena deg som eit Agn og ei Fisketroda til å sanka Gåvor, som du ikkje sjølv 
lætst vita av. Eg segjer deg med Sanning, at alt det, som Kona til Domaren tek 
imot, det skal Mannen gjera Rekneskap fyre i den sidste Domen, og i Dauden skal 
han bøta firfeldt fyre dei Sumarne, som han ikkje gjorde Skil fyre, medan han 
livde.
Lat deg aldri leida av nokor Sjølvtykkjes-Log, um endå slikt plagar vera myket 
vyrdt hjå dei ukunnige, som tykkjast vera kloke.
Lat Fåtøkmanns Tåror finna meir Medhug hjå deg en Rikmanns Påstand, men då 
ikkje høgre Rett.
Freista på, at du kann finna Sanningi mot Rikmanns Lovnad og Gåvor og mot 
Fåtøkmanns Gråt og Bøner.
Når det kann vera Råd til nokor Beinka i Domen, so legg ikkje heile den 
strenge Lovtyngdi på Forbrjotaren; for den strenge Domaren vil ikkje få betre 
Lovord en den medlidande.
Um so hender, at du læt Retten halla til den eine Sida, so lat det ikkje vera 
fyre nokor Vegt av Gåvor, men helder fyre eit medlidande Hjarta.
Når det fell so til, at du skal døma i ei Sak fyre nokon av dine Uviner, so 
vend dine Tankar burt ifrå hans Motgjerder, og fest deim på Sanningi i Saki.
Lat ikkje din eigen Brådhug blinda deg i annan Manns Sak; for dei Mistak, som 
du derved kunde gjera, vilde som oftast vera ubøtande, og um det var Råd til å 
retta deim, so vilde det endå vera til Skade fyre di Tiltru og dertil og fyre 
dine Midlar.
Um nokor væn Kvinna kjem og bid deg um Rett, so vend Augo burt ifrå hennar 
Tåror, og Øyro ifrå hennar Sukkar, og skoda med god Ro på Hovudsaki i hennar 
Bønstad, soframt du ikkje vil, at ditt Skyn skal kvavna i hennar Gråt og din 
Godvilje i hennar Andvarp.
Den, som du skal refsa i Gjerning, skal du ikkje neisa med Ord; for den Pinsla, 
som fylgjer med Refsingi, er stor nog fyre den Uheppne utan nokot Tillag av 
vonde Ord.
Forbrjotaren, som kjem inn under din Domstol, skal du meta som ei uheppi 
Menneskja, som er falli under Vanskipnaden i vår veike Natur, og so vidt som 
det stend til deg og er utan Urett fyre Motparten, skal du visa deg linn og mild 
mot honom; for um endå alle Guds Eigenskapar era jamlike, so lyser og strålar 
då fyre vår Syn hans Miskunn meir enn hans Rettferd.
Um du no, Sancho, fylgjer desse Råder og Fyresetningar, so vil du hava lange 
Livedagar, og ditt Lovord skal vara endelaust; di Løn skal vera toppmælt, og di 
Sæla usegjeleg. Du skal gifta Borni dine etter din eigen Hug, og dei skula koma 
til Æra og Vyrdnad, og Borni deira lika eins. Sjølv skal du liva i Fred og hava 
Velsigning av Folket; og på ditt sidste Stig i Livet, skal Dauden finna deg i 
ein roleg og fullmogen Alder, og Borni til dine Barneborn skula leggja Augo dine 
atter med sine små og mjuka Hender. 


Tittelsida til Skrifter i samling
[Attende til bokhylla]


[Frå Ivar Åsen: Skrifter i samling - III. Kristiania og Kjøbenhavn: 
Gyldendalske Boghandel Nordisk Forlag 1912. Prenta i Den 17de Mai 28. mai 1901. 
Skal etter Åsen vera prenta i 1873.] Elektronisk utgåve 1997 ved Jon Grepstad 
gjon@sn.no



