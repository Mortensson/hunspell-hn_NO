


Henrik Krohn
Yver skardet
(Frå Sogn)
(1868)
Etter kvart som me komo frametter Kaldedalen, vardt han meir og meir 
forvitneleg: blågrøne joklar valt ut yver både bergtrømer, frå storbreden på 
høgre sida og frå ein mindre brede på vinstre. Sidstpå gingo me i berre snjo, 
som fylde heile dalsbotnen. Dalen var her so trong, at det var avsølt til langt 
upp å nørdre fjellsida, og ei skjerande kaldsno stod det imot oss.
Men då me so komo uppihøgste skardet, gløymde me snart vås og møda. Der låg 
framfyre oss heile den tronge Suphellebreden på høgre sida, med dei alpeformade 
Fjerlandsfjelli og bygdi og fjorden lengst ute, med det store snjokravet kringum 
på alle kantar, med digre fjell stigande uppor liksom ryggen elder hovudet av 
symjande udyr, og altsaman i det mest glitrande ljos av ettermiddagssoli.
Etter at me hadde snutt oss i tunn fleire vendor og set oss mette på den 
kostelege landskapen, leitade me oss ein væn kvilestad i ei liti saftgrøn og 
logn skor på vinstre fjellsida. Her i det fraudige fjellgraset var det fulla 
godt å kvila attpå den mødesame gonga i snjo og kaldsno.
Me kunde ikkje sjå langt fram fyre oss, korleides breden var skapt, men fyrste 
stykket var ikkje ovbratt, og difyre lagde han Eirik, vegvisaren vår, i vegen, 
springande, med di han vilde taka tilsprang til å skrida nedetter breden, so 
som han hadde voret van å gjera på sine tidlegare ferder. Me andre lagde oss 
til å gjera so som han, og me hadde alt sprunget nokre stig, huande lik andre 
smågutar, då me fingo sjå honom Eirik midt i floget sitt med eitt kasta seg 
attlenges, snu segliksom katten i skinnet og triva seg tak med hender og føter 
so godt han kunde i snjoen. Me stadnade so snøgt, som me våro gode til, medan 
Eirik, som heppelege nog hadde fenget stadga seg i framskotet, kom kravlande 
uppetter på alle fjore det snøggaste han vann, med otten målad i kvart 
andlitsdrag. "Detta var Gud å takka, at det ikkje gjekk verre", sagde han, då 
han hadde nått upp til oss, "so bratt heve breden aldri voret i mi tid".
Då me komo utpå, fingo me sjå, at det bar so stupende bratt ned her, at ein 
fulla laut vera fjellvan til ikkje å svimra, når ein såg fram. Du skal vita, 
at alt det me hadde stiget upp i dei tvo dagarne, det gjekk no ned her med ein 
gong; for Suphelledalføret, som var nedunder, er godt som flatt herifrå breden 
og til fjorden. Det er no vel meir en 2000 fot upp i skardet, og um ikkje breden 
var, vilde her visst i alle tilfelle vera uframkjømt. "Me få freista etter 
vinstre tromen innåt fjellveggen", meinte Eirik. Han so i fyrevegen og me 
baketter meir krjupande en gangande. Millom breden og fjellveggen var det som 
vanlegt eit opet rom. Men det var ei undarleg framferd, kann du tru. Me gingo 
på lag som sotaren i skorsteinen, med vinstre fot og hand i berget og høgre i 
breden, som me luto støyta hol i fyre kvart stig. Hadde ikkje dette romet voret, 
som soli hadde brædt millom breden og fjellveggen, so hadde det voret umogelegt 
å koma fram. Det var kalde tak, som me luto taka med høgre handi, men elles 
leitade det so hardt på, at sveiten flaumade, for soli skein då beint i 
skardet, og ikkje var det nokor kvild i å standa still helder. Endeleg kom me 
ned etter lang møda. Og då smakade det hardla godt å få sitja hernede og 
kvila seg på ein stor stein, som låg upp å breden.
Me sat just der breden frå skardet flyt isaman med Vetlebreden, som kjem 
veltande som ei storknad elv ovan or eit skard frå Storbreden. Vetlebreden er 
ikkje med dei største utflaumingar frå Jostedalsbreden, men han er hardla 
forvitneleg å sitja innmed, både av di han i seg sjølv er so bratt og høg og 
vill, og av di landslaget kringum heile denne tronge dalsbotnen er so merkelegt. 
Det er fulla møda verdt å ferdast, når ein kann sjå slikt. Fyrst er det no 
det undarlege, forrivne skardet fylt med kvite snjobreden, der me komo ifrå; so 
er det dei stupbratte, høge og kvasstindutte fjelli på både sidor, med 
blåbredar veltande ut or kvart skard øvst i, men med saftgrøne skorer nedetter, 
der fine, småe bjørker med kvitnævrutte leggjer hava fest rot og luta seg med 
si blakrande kruna utyver svarte fjellveggen; so er det dei småe leikande 
bekkjer, som hanga lik sylvband på ei breid bringa; so er det den fossande 
elvi, som kjem bullande fram undan breden; so er det dei store sandhaugar og 
steinrøyser (morainer), som den framveltande isen hev skotet ut og lagt ifrå 
seg nedetter dalamidet. Ja altsaman er fulla vel lagat til å gjera deg 
bisnefus, so du heve heilt ilt fyre å risa upp og slita deg laus frå slik 
storvoren fagerleike.
Um einkvar av deim, som lesa detta, skulde vilja gjera denne ferdi, som er vel 
verd umaken, då vil eg råda honom til å hava tog med seg. Med ein god førar, 
god fjellstav og tog kann den, som er nokorlunde fotfim, hugheil leggja i vegen. 
Serlege kunde tog koma til nyttes her nedst på breden, for det er ikkje so 
sjeldan, at det her og kvar berre ligg ei tunn skinna med snjo yver store hol og 
sprungor, som vatnet heve holat ut. Eg talad seinare med ein kjenning, som hadde 
voret stygt nog ute hernede. Han kjende, best som han gjekk, at det liksom gav 
seg under føterne hans, og det var nett so myket han hadde fenget skvetta åt 
sida, då det brast, og snjo rapad ned, der han just hadde stadet augnablinken 
fyreåt. Då han bøygde seg ut yver tromen og skulde skoda ned i sprunga, var 
det so djupt, at han ingen botn såg. Når ein skulde vera so uheppen å fara 
ned i slike sprungor, vilde det mest vera vonlaust å berga livet. Dei fleste 
vilde vel ikkje vera so hepne å møta eit feste i flugti, so som den 
Nordfjordingen, som nokre år sidan midt upp å Jostedalsbreden foor ned i 
avdjupet, då han skulde ganga yver frå Jostedalen og til Stryn. Han var so 
framifrå heppen å koma sitjande på ei liti smal spong, som stod ut frå 
isveggen ned i sprunga, ikkje lenger nede, en at felagen hans kunde ropa ned til 
honom og få svar atter, at han var med liv og sat nog so godt. Han kunde 
likavel ikkje sjå honom, langt mindre hjelpa honom upp atter utan toggreidor, 
og der laut armingen verda sitjande den dagen og natti med, medan felagen hans 
laut fara frå honom og til bygdar etter hjelp. Det var ikke fjelgt herbyrge må 
tru. Han hadde fulla nistebumba på ryggen, men han sat so naudt, at det var 
livhætta med å røyva seg. Men hunger er hardt sverd i heil mage, helst når 
matburet ikkje er ei halv aln frå munnen, og sidstpå tok svolten honom so, at 
han laut freista med å få bumba av ryggen. Det gjekk vel, og då likade han 
seg endå ikkje so illa, der han sat med nistebumba i fanget sitt. Han åt både 
godt og jamt, men han hadde no ikkje annat livja seg upp med i sitt einvære må 
vita. Han tykte likavel det var ei fagna stund, då han dagen etter høyrde 
mannamål uppyver hovudet sitt, og då læste han atter bumba si, batt so det 
nedsekte toget um livet, og upp i dagen kom han lika heil og uskadd som han foor 
ned, berre med den skilnad, at nista var flutt frå ryggen og ned i magen hans. 
Men slike uheppor kann ein hytta seg fyre, når ein gjeng fleire i lag med tog 
um livet, for um den eine då fer igjenom, so held dei andre atter, og det vil 
ikkje vera ovtungt fyre deim å gjera detta helder, med di ein alltid vil hava 
tromen å triva seg i, so at ein ikkje fell ned med si heile tyngd; men difyre 
må toget mannamillom ogso helst vera nokorlunde strakt.


Tittelsida til "Ei liti ferd frå Sogndal til Fjerland" (1868)
[Attende til bokhylla]


[Frå Lesebok i det norske folkemål for høgre skular ved Arne Garborg og Ivar 
Mortenson. Kristiania , 1885.]
Foto frå Norsk allkunnebok, Oslo: Fonna Forlag 1959. Elektronisk utgåve 1996 ved 
Jon Grepstad gjon@sn.no



