
Ivar Åsen
HULDRE-GAAVA.
Vilde de hava Tolmøde til at høyra på, so kunne dat vera Gaman at fortelja um 
nokot, som hende på Seim eingong, og um dat Bordet, som hever stadet dar sidan; 
for dat var slikt eit makalaust Bord, at alle, som sågo dat, måtte undrast på 
dat.
Dan gamle Seims-Garden hever inkje alltid voret so småbytt og so folkarik, som 
no er han; i Staden fyre at dat no er mange Gardar og mange Eigarar med kvar 
sitt Stykke, var dat eingong berre eit Bruk og ein Mann, som åtte dat altsaman. 
I Staden fyre at dar no er mange Åkrar på ymsa Sidor, var dar eingong berre 
ein einaste Åker; men dan Åkren var so stor, at dat var so, ein knapt kunne 
sjå i Enden på honom. Då kunne ein segja, at dat var Gard, som var Mun i, og 
heppen var dan Mannen, som var Eigar til slik ein Eignar-Lut. Men so gildt, som 
no detta var, so var dat då ymse Vanskar med; og soleides var no dat ein 
Vanske, at dat trengdest so myket Folk til at driva Garden; og i dan Tidi var 
dat inkje so stor Folkahjelp i Bygdom, som no er dat. Dan verste Knipa var dat 
no alltid um Hausten. når Åkren vardt skjær, og Kornet skulde i Hus; då hende 
dat ofta, at Kornet vardt standande so lenge på Roti, at dat var myket av dat, 
som skjemdest burt; og var dat då so, at dat kom nokra Frost-Næter på dat, so 
kunne dat snart verda ein stor Skade. Og soleides gjokk dat då ofta, at dat var 
myket, som spilltest; men dat gjorde no inkje nokot stort fyre slik ein Riking, 
som Mannen på Seim; for dat vilde no myket til dess, må vita. 
Men eingong såg dat då illa ut likavel. Dat var eit År, då dat var inkje 
annat en Uvedr med Storm og Støyteregn fram etter Sumaren og langt ut på 
Hausten, so dat gjekk reint av Lage med Onni, og dat såg ut til dess, at all 
Avgrøda var spillt. Sidan lettade då Vedret upp, so Folk fingo skjera; men då 
var dat alt so seint på Hausten, at ein kunne inkje annat venta en Frost og 
Kjøld. No vardt dat annsamt fyre Mannen på Seim; Åkren stod uskoren, og 
Skurdarfolk var ingenstad at få, og dat såg ut til ein Skade, som sjølve 
Seimingen inkje kunne tola.
Men, når Naudi er størst, er Hjelpi næst, segjer Ordtøket. Dat var ei 
Kveldstund, at Mannen gjekk og dreiv ut på Bøen, so sutfull og ottefull, at han 
var mesta vitlaus; då slog han Henderna i Hop og ropade med Gråt i Målet: 
«Kvat skal eg gjera? Kvat Råd skal dat verda? Her er ingi Hjelp at få!» Då 
høyrde han eit, som svarade i Bakken ovanfyre. «Jau, her er Hjelp at få,» sagde 
dat. «Kvat Hjelp skulde dat vera,» sagde Mannen. «Vil du gjera dat, som me segja 
deg, so skal du få so god Hjelp, at du inkje skal angra på dat,» svarade dat. 
Då kunne Mannen skyna, at dat var Haugafolket, som baud seg til at skjera åt 
honom; han vardt då både gild og glad, som ventande var; men so var han då 
forviten til at høyra, kvat dei vilde hava, og dat var no dat, at han skulde 
ganga heim og hengja største Kjetelen sin på Gruva og bryggja upp alt dat Malt, 
som han åtte; sidan skulde han rydja Storstova si og flytja ut alt, som 
flytjande var; dar skulde han setja dat fulle Øl-Kjeret midt inn på Golvet, og 
eit annat Kjer, som var tomt og umsnutt, skulde standa jamsides med. «Er dat 
inkje annat, so stend dat inkje på,» tenkte Mannen, og darmed tok han til at 
bryggja. Men ut på Åkren vart dat ei ståkande Natt. Dar strøymde saman so 
myket Småfolk or alle Haugar, at dat var inkje Tal på; og allesaman hadde eit 
litet blenkjande Jarn i Handi, mesta som ein ørliten Ljå elder Sigd. Darmed 
toko dei til at skjera, og medan dei skåro; so sungo dei alt i eit:
«Alle kann Åkren skjera;
Ingen kann Bendelen gjera.»
For når ein skal gjera Bendel, so lyt ein slå ein Knut på, so dat verder mest 
som ein Kross; og alt dat, som er likt til Kross, dat kann inkje Haugafolket 
hava nokot med. Men nog er dat: Åkren vardt skoren, og radt gjekk dat og, so 
dat stod inkje Strå på Roti, når Morgonen kom. Då kom Kristfolket ut og 
gjorde Bendlar og bundo Kornet og sette dat upp til Turking. Og so snøgt som 
Kornet var turt og innteket, so vardt Storstova upprudd og Øl-Kjeret sett inn 
på Golvet; for då var dat Von til, at Haugafolket vilde halda Veitsla si etter 
Dugnaden, som dei hadde gjort. Og då kann dat vel henda, at dat vardt livande i 
Storstova, når Kvelden kom; dat var inkje at undrast på, at dei vilde hava 
Stova tom; for dat var so myket folksamt, at dat vardt trongsett nog endå; og 
so mange Gjester hever dar vist inkje voret i Storstova, korkje fyrr elder 
sidan. Kor dat ellers gjekk til i Laget, fekk inkje nokon sjå; men lystigt og 
leikande var dar til Gagns, so ein kunne høyra Ståket på lang Leid, og 
soleides heldt dat på, lika til Dagen lyste.
Då dat leid fram på Morgonen, gjekk Mannen inn i Storstova og skulde sjå 
etter, kor til stod; då var Ølkjeret burte; for dat Hadde dei teket med seg, av 
di dei visste, at ingen kunne bruka same Kjeraldet som dei. Dat tome Kjeraldet 
var ogso burte, men i Staden fyre Kjeret stod dar eit Bord, og dat var eit slikt 
Bord, som ingen hadde set Make til. Dat var so fiint Tre i dat og so kunstig 
Gjerd og so myki Pryda på dat, at ingen kunne tenkja slikt, og so fiint 
utskoret var dat med Krot og Kransar og med Rosor og Blomar, at ein kunne aldri 
verda leid av at sjå på dat. Detta skulde Mannen hava til Takk fyre Husleiga 
og til Minne um dei framande Gjesterne, som hadde havt slik ei morosam Natt i 
Husom hans.
Mange lange År ero lidne, sidan detta Bordet kom i Garden; dat hever gjenget i 
Erve med Garden frå Mann til Mann, til dat vardt so gamalt og morket og 
makkasmoget, at dat var inkje lenger nokor Pryda i dat; men endå fekk dat 
standa på sin gamle Stad; for Folket hever tenkt som so, at so lenge som denna 
Gåva finnst i Garden, so er dat Von til, at dat inkje skal koma nokor Ulukka 
på Kornet elder på Årsens Avgrøda. Men um slikt skulde henda no i desse 
Tider, so vil dat no inkje vera Folkaløysa til at skulda på; for no er dat 
fulla Folk nog i Bygdom, so dei må vel kunna skjera Åkren sin sjølve. 


[Attende til bokhylla]


Frå Ivar Åsen: Skrifter i samling. Kristiania og Kjøbenhavn: Gyldendalske 
Boghandel Nordisk Forlag, 1911-1912. Prenta anonymt i Dølen II 1860 nr. 21. 
Elektronisk utgåve 1997 ved Jon Grepstad gjon@sn.no



