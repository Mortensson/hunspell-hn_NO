
Ivar Åsen
UM NAMNET OSLO.
I dei sidste Årom hava me einkvar Gongen seet det gamle Bynamnet Oslo umbrøytt 
til Åslo, og no sidst fingo me sjå det atter i «Illustreret Nyhedsblad» i eit 
Stykke frå Nicolaysen um dei sidste Utgravningar i «Åslo». Detta syntest oss 
vera ei uventande Avbrøyting i ein Ting, som me inkje trudde, der kunde verda 
nokot Tvilsmål um; og difyre tyktest me ogso hava ei sterk Tildriving til at 
leita etter, kvat Grunn det kunde hava.
I det frægdarlege Verket «Det norske Folks Historie» hever vår hedanfarne Prof. 
Munch sett fram ei Tydning av Namnet Oslo, som me fyrst må merka. På den 
Staden, der han talar um Grunnlaget til Byen Oslo under Harald Hardråde (B. 3, 
S. 201), hever han lagt til ein Merknad um, at Namnet skulde helder vera Åslo, 
at det i gamle Skrifter er lika so ofta stavat «Aslo» som Oslo, og i latinske 
Skrifter oftaste Asloia, og at Namnet må vera ein Samansetning av «Lo» (d. v. 
s.: ei låg Strand under ei Høgd eller Bergsida) med «Ås» (ein Bergrygg) og 
inkje med «Os» (eit Elvargap), som her inkje vilde vera høvelegt. Med det same 
slær han ogso på det, at Åslo kann fyrst hava voret Bygdarnamn eller gjeldande 
fyre eit heilt Herad lika eins som Foldlo (Follo), som då var det næste Herad 
på Sudsida.
Med all Vyrdnad fyre Minnet av den navnfræge Mannen, som hever leivt etter seg 
so rike Upplysningar um Landsens Forntid, kann eg då ikkje dylja ein Tanke um, 
at det her i detta Stykket må vera nokot som er forhastat, og at der vist er 
lagt for stor Vegt på den fråvikande Stavemåten i dei gamle Brevom. Eg 
tykjest ikkje finna det fullt avgjort, at Oslo skulde vera eit uhøvelegt Namn, 
og at Åslo skulde vera den eldste Form.
Um Namnet «Lo», som finst atter i so mange andre Gardsnamn, Lyt eg segja det 
same, som M. Arnesen hever sagt i hans litle Bok um «Norske Stedsnavne» 
(Fredrikshald 1865), at det vistnog må vera ei låg Strand, men at det just 
ikkje treng um at liggja under eit Berg eller Fjell. Det likjest nokot attpå 
det tydske Ordet Lo (Loh), som tyder Myrar eller myrlendte Engjar; men det 
synest altid vera Merke med det norske Lo, at det skal liggja tett ved Vatnet. 
Etter Tillægjet på dei Gardarne, som her heita Lo, synest Namnet rett fram 
tyda: ei Engsletta eller Flatmark, som ligg langs med Elv eller Vatn. Og etter 
denne Skapnaden vil Namnet høva godt til ein Gard eller ein Jordflekk, men ikkje 
til nokor større Vidd og soleides ikkje til nokot Herad eller Bygdarlag, utan 
soframt som Namnet er sett i Fleirtal, soleides som i «Loar» (= på Loom, Lom) i 
Gudbrandsdalen. Men når det no er sagt, at detta «Lo» skulde høva godt attåt 
ein Ås, og inkje til ein Os (Elvarkjeft), so er detta ein Ting, som eg slett 
ikkje kann skyna. Tvertimot må eg synast, at det inkje høver saman med nokon 
Ås; for det verd då altid eit Stykke imillom ein Ås og ei Lo, so dei ikkje 
rett kunna nå i Hop, utan i det Tilfellet, at der var ein gamal1 Gard, som 
heitte Ås, og so ei Lo, som låg under denne Garden og fekk Namn etter honom; 
men nokot slikt finna me her inkje nokot Teikn til. Derimot er der eit rett godt 
Samhøve imillom Os og Lo, og i Vissa her på Staden, der det endå er tvo Osar i 
Nærleiken; på Austersida er Osen av den litle Elvi under Eikeberg (Lo-Elvi), og 
eit litet Sprang vestanfyre er Osen av den store Åkers-Elvi, som renn ut i same 
Viki rett fram fyre Byen. Det synest difyre aldri verdt at gjera seg nokor 
større Studering på detta Namnet; det er greidt nog, når ein vil taka det 
beint fram og tyda Oslo som ei Lo som ligger ved Osen (eller Osarne). Og eg seer 
ikkje nokon Ting, som kunde vera til Hindring fyre at segja Oslo, lika so vel 
som Osmark, Osvoll, Osbakken og meir slikt.
Med den gamle Skrivemåten av Namnet er det vistnog so, at dei eldste Brevi hava 
lika so ofta «Aslo» som Oslo, som ein lettaste kann sjå i dei store 
Brevsamningom, som no ero prentade med Namn av Diplomatarium norvegicum. I ymse 
Samningar frå ei viss Tid (fram mot År 1300) finn eg endå oftare Aslo en 
Oslo. Men det er at merka, at den gamle Skrivemåten var ofta ustød, at mange av 
dei Brevom, som hava Aslo (Asloia), ero skrivne på Latin, og at mange av deim 
ero skrivne utanlands. Det er og at merka, at me finna Oslo lika tidlegt som 
Aslo (i nokre Brevsamningar endå tidlegare), og at Oslo finst atter so einkvar 
Gongen i all den Tid, då Aslo var so ofta brukat. Bisp Nikolas skreiv Oslo i 
Året 1224 (Dipl. 1, 6), lika eins Bisp Håkon i 1264 (D. 3, 9), BispAndres i 
1279 og 1286 (D. 2, 19. 23). Bisp Eyvind i 1300 (D. 2, 53) og Lagmannen Hauk 
Erlendson, som er velgjeten fyre si gode Skrift, i 1302 (D. 1, 86). Og so er det 
og at merka, at det er berre ei viss Tid frametter, at Aslo finst so ofta 
skrivet, og det er just i det Bilet, då so mange Brev vordo skrivne på Latin; 
det varer frametter til 1320 eller so umkring, men på den Tid sjå me ei stor 
Vending, med di at Aslo verdt sjeldsynt og kverver burt, men derimot Oslo fær 
fullt Yvertak og sidstpå verd einrådande. No er det vistnog so, at det er 
vandt at vita, kor denne Skilnaden kann vera uppkomen, og med fyrsta Augnasyni 
kunde ein ogso koma på den Tanken, at den eldste Form var Åslo, som sidan 
vende seg til Oslo. Men når ein so vil leggja Merke til ymse Tilhøve, som eg 
her i kortaste Måte hever umtalat, so synest denne Tydingi hava mindre Von fyre 
seg. Helder kann der då vera Grunn til at tenkja, at «Aslo» er berre ei 
sjølvtykkjeleg Vending, ein Sving, som var sett på Namnet i dei latinske 
Brevom, og som ymse skrivande Folk hava sidan teket etter og sjølve brukat utan 
nokon vidare Tanke um, kvat Grunn det kunde hava. Det finst fleire slike 
Avbrigde i dei latinske Skriftom, so som Bergæ fyre Bjørgvin (Bergvin), Albia 
fyre Elv (Gaut-Elvi), og andre, som ero endå sterkare, som Svecia (Svealand) og 
Dacia (Danmark). Og eit slikt Avbrigde kunde gjerna vera ei Påfinning av ein 
Brevskrivar, kann henda fyrst av ein Utlending; men når det eingong var 
uppsett, og eit Exempel soleides var gjevet, kunde det altid verda fleire, som 
toko etter, og endå trudde, at det var det rettaste. Me sjå Merke nog i vår 
eigi Tid, at ymse undarlege Avbrøyte kunna soleides koma upp, og at det just 
ikkje altid er det rettaste, som fær dei fleste Fylgjesmenner. Etter alt detta 
trur eg vist, at Oslo er det rette Namnet, og at Landsens Folk hava haldet det 
fyre det rette. Men um endå detta inkje var so fullvist, so synest då det vera 
vist, at der inkje er nokor Torv til, at me no i desse Dagar skulde byrja med ei 
ny Staving i det gamle Namnet. Munch sjølv synest aldri hava tenkt på nokot 
slikt, endå den Mannen ikkje var rædd fyre at slå på med nokot nytt, når han 
tykte, det turftest. Han berre klagar på det, at Namnet sidan vardt 
burtskutlat, med di at Kong Kristian IV i Året 1624 «hadde det uheppne 
Innfallet at umbyta det eldgamle ærverdige Namnet Oslo med det nye, 
sjølvuppfundne og halvbarbariske Namn Christiania». (Norske F. Historie, 6, 
646). Og detta er vel ogso den rettaste Synsmåten. Er det nokot her til at 
retta på, so må det vera i Bruket og inkje i sjølve Stavemåten. Me hava 
Gardsnamn i Hundradtal, som trenga til Umbot, av di dei ero forvanskade med 
Mistydning eller med ein undarleg Skrivemåte, so der altid er nog til at retta 
og brøyta på. Men med Namnet Oslo finna me ingen Trong til nokor Umbot.
Derimot er det ein Ting, som me helder skulde driva på, og det er at føra 
Namnet Oslo til større Æra, en som det no ei Tid hever havt. Me kunna ikkje 
annat en kveda med i den Utsegni av Munch, at Christiania er eit Namn, som fyre 
oss er «halvbarbarisk». Det er mødesamt fyre Ålmugen, med di det hever so 
framand Form, at det lett kann verda Mistak i sjølve Uttalen; difyre høyra me so 
ofta, at Folk segja «Kristian» (med Tonen på sidste Stavliden), eller 
«Kristians By», som er myket rettare. Det er ogso mødesamt fyre dei Folk, som 
skulo skriva det mange Gonger um Dagen: difyre sjå me ogso ymse undarlege 
Avkortningar (som Chra, Chria, X.ania), og soleides hava me her nokot av den 
same Plåga som med andre lange og leide Namn, som dei danske Kongar hava bundet 
på oss, som Christiansand, Christiansund, Frederikshald, Frederiksstad og 
fleire, som både ero til Møda fyre Folket, og som dertil ogso ero uduglege til 
Minne-Namn, av di det hever voret so mange Kongar, som heitte Kristian og 
Fredrik, at det ofta er vandt at vita, kven det var, som sette Namn på Staden. 
Med si latinske Form hever Namnet Christiania eit Skin av Studering og dertil 
ogso eit Skin av Heilagskap, då ein snaraste skulde tru, at det kom av Ordet 
Christianus (ein Kristen), og i det Tilfellet vilde det høva best til ei Nybygd 
i eit Land, som var fullt av Heidningar. Denne Lengdi og detta Skin av Studering 
gjerer ogso, at Namnet sjeldan kann verda brukat i Vers; og me få soleides 
inkje sjå det i nokon Song um Fedralandet, for der vil Oslo altid bjoda seg 
fram med si korte Form og sin historiske Verdleike. Og sidstpå er det ogso 
nokot blygslegt, at Hovudstaden i vårt Land skal hava eit latinsk Namn, medan 
derimot so mange andre Hovudstader hava uppehaldet dei stutte og nette Namni, 
som Folket sjølv hever gjevet deim i den uminnelege Forntidi. Eit slikt Uhøve 
måtte vel endå vera Råd til at retta på, og det kunde vel ogso vera betre 
Råd til det no en fyrr, med di at den gamle Byen (Oslo) no nyst er lagd saman 
med den nye, so der inkje lenger er det til at segja, at Oslo er eitt, og 
Christiania eit annat. Men slikt verd inkje gjort med det, at ein berre tenkjer, 
at det skulde vera gjort; det duger ikkje at segja, at det no er for seint, at 
det inkje nyttar, at det er umogelegt, og so frametter. Me hava Rett til at 
halda på våre gamle Namn, og Utlendingen kann inkje formeinka oss at nemna 
våre Byar, som me sjølve vilja, når me tala til vårt eiget Landsfolk. Vistnog 
er det so, at eit slikt Umskifte kann ikkje verda gjort i nokor Hast, og at det 
Namn, som no er i Bruk, i visse Tilhøve ogso må standa fyre Framtidi. Men ei 
god Vending kunde då altid verda gjord på den Måten, at Folk av eigi Drift 
vilde bruka det gamle Namnet i Brev og Bøker, i dagleg Tale, og i alle dei 
Tilfelle, då dei inkje ero nøydde til at bruka nokot annat. Det vilde gjera so 
myket, at Landsens Folk vordo kjende og vande med Namnet, so dei med Tidi inkje 
trengde um nokot annat Namn til daglegt Bruk og millom sine eigne Landsmenner; 
og når det var so langt komet, so var det vigtigaste vunnet, so at det andre 
kunde sidan laga seg sjølv, som det vilde.


[Attende til bokhylla]


Frå Ivar Åsen: Skrifter i samling. Kristiania og Kjøbenhavn: Gyldendalske 
Boghandel Nordisk Forlag, 1911-1912. Prenta anonymt i Dølen IV 1866 nr. 26. 
Elektronisk utgåve 1997 ved Jon Grepstad gjon@sn.no



