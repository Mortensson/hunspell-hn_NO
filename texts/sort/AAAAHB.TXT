


Åsmund Olavsson Vinje
Husvære i Kristiania
(1865)
Kristiania aukar på alle kantar. Der du nokre fåe år sidan såg åker og eng 
og berghausar og aur og yre, der ser du no hus og utlagde gatur og byrjan til 
ein by. Er det sant, at byar og då mest hovudstadar ero tummestokken for eit 
land, so må Kristiania godt og greidt visa, at landet vårt er fort framvaksit 
i desse seinare år. Og er det likeins sant, som det er sagt, at eit mål nytt 
uppdyrkad jord på landet snart visar seg i eit nytt hus i den næste byen, so 
kunna me av Kristiania sjå, at her i dei siste år må vera mange mål 
uppbrotne og grunngravne landet ikring.
Underlegt er det, kvat det kann koma seg av, at dei fleste byar under desse 
luftstrok hava sine beste hus i vest og sine verste hus i aust. So er det og i 
Kristiania. Armare folk fara elles til alle utkantar og bu der i småe pyntelege 
hus so godt dei kunna. Det er heller ikki greidt for slike folk å leiga seg eit 
folkelegt hus inne i tykke byen. Me kunna vita dette berre av det, at grunnen 
der er so dyr.
Det er ikki for småfolk og fatikfornæme, men berre for store å bu på slik ein 
dyr grunn. Derfor fara og folk til utkantarne, der prisen minkar av, ettersom du 
kjem lenger og lenger ut. Og so gjerer no dette og sitt til det, at der må vera 
bygt av stein ut til ein uppdregen ring frå midten. Dei fara då, til dei koma 
ut ikring denne steinringen. Dei fara frå stein- eller murheimen til treheimen. 
Det er for eldens skuld, at byen slikt er avgrensad i ein steinheim og ein 
treheim.
Dagsverkarar og andre arbeidsfolk fara jamvel utum treheimen til jordheimen, der 
mange bu liksom i jordkjellarar. Dette er mest på austkanten og då mest no på 
ein stad som heiter Kampen. Det er på mange måtar ein villmansby det enno, 
endå der finst sume fine hus imillom. Der verdt snart ein folkeleg treheim der 
og, og so kjem då jordheimen eller kjellarheimen til å draga seg endå lenger 
burt.
Mange av desse jordbuar ut i kjellarheimen ero tidt gode sjølvstendige folk, som 
heller vilja bu som moldvarpen i holet sitt en leiga seg inn i eit trongt rom 
saman med mange andre. Dei ganga den lange vegen til arbeidet sitt, eller dei 
mura og timbra på alle dei nye hus derikring, og so koma dei då heimatter um 
kvelden til kjellaren sin med den matbiten til sine, som dei hava tent um dagen. 
Då eg eingong foor derikring og såg etter, fann eg ein av desse jordbuar, som 
eg syntest var ein sann mønstermann i sitt slag; vel var han skapt, og klok såg 
han ut, og forstandigt lagde han sine ord. Det var ingen mann av herkemugen, for 
alt det han budde som reven i hola si og var tilsmurd med leir og søyle, so du 
knapt kunde sjå, anten sko og klæde våro holutte eller heile. Denne leira her 
er verre en vondta, sagde han, då han grov av seg sjølv med eit grev, og såg, 
at eg hadde store tunge klumpar på føterne mine, og glatt og gleid som eg 
skulde stiga på såpe. "Her er ikki steinsett her, skulde eg tru", lagde han 
smilande til.
"Å her kjem snart den tid", sagde eg; "men må eg sjå inn i huset ditt?" "Hm, 
det er skam å syna slikteit hus, men eg hev selt det no". "Det er større skam 
å liva på andre", svarade eg; og dermed gingo me fram inn med den bytta med 
utslegne botnen, som stod upp til skorsteinspipe frå jordtaket der inn i 
bakken.
Der var ein slags vegg på nedsida liksom på ein annan jordkjellare, og dyrri 
var ikki so reint laus og full av sprekkir endå. Du måtte luta deg for å koma 
inn, men du turvte då ikki reint krabba heller. På høgre sida var eit litet 
glugg med glas i, og der hekk ein liten raudvoren klut ned etter glasruta liksom 
til gardine. Der var murvegg på ein måte inni, og upp i den eine krå ein 
eldstad med klæde til turking yver, med kaffekjetilen på glodom, og småborn 
ikring vermande seg på fotom.
Fotespennet til sengi var inn imot eldstaden, so der måtte kunna vera varmt 
der. Rya eller det grove teppe til yverbreidsle var hengd framfyre sengeromet, 
so eg berre ned mot sengestokken fekk glytta og sjå inn i sengi. Det var klent 
til sengklæde, var det; men det var då alltid klæde og ikki reint berre boset 
som i eit annat bøle. Der stod ei liti kiste framfyre sengi, det var den einaste 
husbunaden eg såg, og ned i denne måtte vel matstellet liggja. So stod der ei 
øks og eit grev og ein spade, og so låg der sagbord på steinar til benkir 
langs den stutte murveggen.
Kona stod ned med bekken og tvo; ho såg sterk og god ut. Borni vende seg frå 
gruva og sågo med kloke eldfulde augo mot meg; friske og sterke våro dei med 
blom på kinn. Eg lyfte på hatten til helsning åt veslegjenta, som såg ut til 
å kunna verda ei dros, og åt smågutarne, som eingong kunna koma til å sitja 
til doms yver meg sjølv og styra land og rike; for der var magt og merg og eld 
og glod i deim.
Alle desse dyrehus og dyreleger, sosom: hide for bjørnen, gren for ulven, letter 
for grisen, bøle for mus o. s. v., alle desse dyreheimar ero då likvel dårlege 
hus mot den verste mannaheimen. Mannen er meir framtenkt en nokon annan skapnad, 
liksom han og er betre og klokare på alle vis. Alle desse mannahatarar, dei 
kjenna likso litet til dyr som til mann, når dei segja, at mennesket er det 
største uting, som til er.
[Attende til bokhylla]




[Frå Lesebok i det norske folkemål for høgre skular ved Arne Garborg og Ivar 
Mortenson. Kristiania 1885. Bilete: Litografi av A. Weger etter eit fotografi 
frå 1868.] Elektronisk utgåve 1996 ved Jon Grepstad gjon@sn.no



