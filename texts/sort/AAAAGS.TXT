
Ivar Åsen
UM DIKTING
Da er mange, som segja, at ein Fortelnad, som er berre diktad, er ein falsk og 
fånyttug Ting og skulde aldri voret skriven elder prentad. Dei ottast fyre, at 
da er berre Grillor og Yrkjeløysa, som avlar slikt, og at fåtenkte Folk verta 
narrade av di og tru, at da er sant altsaman. Dei meina da og, at ærlege Folk 
må hava so stor Vyrdnad fyre Sanningi, at dei inkje gera seg nokor Skemting av 
slika Sogor, som er logna og utruande. Dan Meiningen kann vera rett nog i seg 
sjølv; men ein skal gera Skilnad på dei Tilfelli, då da er naudsynlegt å hava 
eit sant og truverdugt Vitnesmål, og på dei Tilfelli, då da inkje er 
naudsynlegt. Når ein skal fortelja nokot fyre Ålvore um ein kend og namngiven 
Mann, so skal ein fortelja da sannaste, som ein veit, og inkje nokot annat; legg 
ein då nokot attåt, so gerer ein Urett, anten da so er til Skade elder Bate 
fyre dan, som da er sagt um. Og når ein skal fortelja nokot fyre Ålvore um ein 
Tilburd elder eit Hendelse på ei viss Tid og på ein kend og namngiven Stad, so 
hev ein helder inkje Lov til å segja annat en da, som sant er. Men når ein 
berre vil fortelja um eit Huglynde elder ein Tenkjemåte, ei Vis elder Sed, som 
er brukeleg einkvarstad, elder nokot slikt, då er da inkje naudsynlegt å halda 
seg til Folk, som ein ser elder kenner, og då kann ein gerne setja fram Folk, 
som inkje er til, og giva dei Namn og - tala um dei, som da var kende Folk. Og 
like eins er da, når ein berre vil fortelja eit Hendelse anten fyre Moro Skuld 
elder til Upplysnad um einkvar Lærdomen; då må ein og hava Lov til å lata 
Tanken spela fritt og inkje binda han til da, som heve hendt ein Gong på ein 
einaste Stad. Fyre då er da inkje nokot Vitnesmål um ein Ting, som Forteljaren 
sjølv heve set elder høyrt; men da er berre ei Utgreiding av ein Tanke, som han 
heve havt; då er inkje Mannen elder Folket, som da geng ut på, men da er 
Huglyndet elder Åtferdi elder Livemåten, anten han so kann vera lovande elder 
lastande. Da er berre fåkunnuge Folk, som tru, at eit Dikt skal endelege handla 
um Diktaren sjølv elder Kenningarne hans, og som alltid spyrja etter, kven han 
heve meint med dei og dei Namni, som han heve brukat. Fyre da er ingi Torv til, 
at han skal berre fortelja Slarv og Drøsor um Kenningarne sine elder um slika 
Små-Slysnor, som kann hava hendt i Grendi.
Når ein Målar skal tekna eit Tre, som stend på ein uppnemnd elder utvald 
Stad, so teknar han da so, som han ser da fyre seg, og freistar på te få da so 
likt, som han kann; men når han berre skal tekna eit Tre i ålmenneleg Meining, 
so bryr han seg inkje med å sjå på nokot Tre, fyre då kann han laga da etter 
sin eigen Hug. Og når han skal tekna eit Berg, som han ser fyre seg, då 
strævar han og på, at Tekningi kann verta so lik sjølve Tingen, som mogelegt 
er. Men når han skal tekna eit Landskap elder giva ei Vitring um kor Landet ser 
ut fyre meste Parten, då bryr han seg inkje med å tekna ein einleg Flekk av 
Landet; men han tæk eit Berg og ein Skog elder ein Dal og eit Vatn og nokot av 
kvart Slag, so som da jamnaste ser ut, og da set han ihop i ein høveleg Skipnad 
på ei einaste Tavla. Då kann ein inkje segja, at dan Jordflekken ligg her 
nordanfyre elder her sunnanfyre; men ein kann segja, at han ligg på mange 
Stader, elder at sumt ligg på ein Stad og sumt på ein annan. Like eins er da 
med ein Fortelnad, som er diktad um Folkeseder og Folkeskipnad. Han kann tala um 
ei Slægt, ein Huslyd elder eit Sellskap, som inkje er til i Røyndi, men som godt 
kunde vera til og finnast på mange Stader. Han kann tala um eit Fylgje av 
Tilburdar elder Hendelse, som inkje hava hendt på ein einleg Stad elder ei 
einleg Tid, men som kann hava hendt på ymise Stader og på ymisa Tider. Då er 
da berre eit Hopelag av upptenkte Folk og tenkjelege elder mogelege Tilburdar, 
som er sankade frå ymisa Sidor og uppsette i eit tenkjelegt Samhøve, fyre di at 
dar skal vera meir Moro og meir Lærdom i da. Og då kann ein inkje segja, at da 
er han Per elder han Pål, som er meint med di; fyre då kann da henda, at 
Fortelnaden kann høva til mange Folk, som Forteljaren aldri heve kent elder 
høyrt eit einaste Ord um.
Slike Fortelnadar kann da røynelege vera myket Gagn i, når dei er godt 
ihopkomne og høva til si Tid og sin Stad. Dei kann visa oss mange Mishøve, som 
trenga til Umbot; dei kann lasta og snerta på mange Uvanar og Misdomar og 
falske Meiningar, som er myket ålgengde; dei kann giva Døme på Klokskap og 
Godvilje, og vekkja Hug til Betring og Framgang i mange Måtar. So kann dei tena 
til Upplysnad og Vitring um ymise Tenkjemåtar og Seder, elder um ymise Stand og 
Samvære i Livet, som ein inkje ellest hadde Tilgang til å kenna; og da er 
altsaman til Nytte, som kann auka Kunnskapen og giva Såli eit større og vidare 
Synsmål. Og so er da dan store Dygdi med ein slik Fortelnad, at ein kann høyra 
og lesa han berre fyre Moro Skuld og endå hava Lærdom av honom. Ein kann hava 
både Gagn og Gaman på ein Gong. Da er godt å hava Lærdomen framsett i 
ålvorsame Råd og Fyretolor; men da er ogso godt å hava han framsett i 
Fortelnad um vekkjelege Tilburdar og morosame Tilhøve; fyre då er Folk fusare 
til å høyra på og verta inkje so snart leide. Da er eit Ord, som var kent fyre 
mange hundrad År sidan, at "han råkar Målet best, som Gagnet med Moro kann 
mengja". Og me hava so mange Døme på, at endå slike Menner, som hava skrivet 
Bøker um Kristendomen og da andelege Livet, hava inkje forsmått å dikta 
Fortelnadar elder Sogor, som dei kunde setja Lærdomen sin inn i; og da er inkje 
tvilande på, at dei gjorde god Verknad med di, like so væl som med sine andre 
Talar og Fyreteljingar.
Men da er inkje helder avgjort, at alt da, som er fortalt og skrivet, skal 
endelege vera til eit Gagn, som alle kann sjå med da same. Mannen er no eingong 
so skapad, at han treng til nokot annat en berre Ålvore i Livet. Ålvoret plar 
jamnaste koma av sjølvo seg, og ein plar få nog av da Slaget, anten ein leitar 
etter da elder ei. Da kann ofto henda, at Mannen treng til nokot, som kann letta 
og friska Hugen; da vil ofto henda, at han leitar etter Gaman og Skemting, og 
då er da væl, um han kann finna slika Skemtingar, som er ingen Mann til Skade. 
Då kann ein segja, at dan Lesnaden, som er til Gaman, er ogso til Gagn, når 
han kann gera so myket, at Hugen kviknar, og Tankarne få eit nytt Liv. Dar er, 
til Prøve, ein Stevleik, som heiter "Fjell-Æventyret", som er væl kend og vide 
kend her i Landet; da er vandugt å segja, kva Gagn elder kva Lærdom, som kann 
vera i da Stykket; men vist er da, at både kunnuge og ukunnuge Folk hava voret 
fegne av di og tykt, at da var stor Mun og Moro i da. Og når ei Bok heve dan 
Verknaden, so kann ein aldri segja, at ho er gagnlaus.
Her hava me talat berre um slike Fortelnadar, som ganga ut på nokot, som er 
mogelegt og røynelegt i Verdi; men dar finst ogso manga Sogor um slike 
Tankeskapnadar og Tilburdar, som Mannen inkje kann sjå elder merka i da 
røynelege Livet. Mest alle Folkeslag og Landslydar hava frå fyrste Tidi havt ei 
stor Mengd av Runesogor og Vettesogor; dei hava diktat Kempesogor og Dyresogor; 
dei hava gjort fagra Visor um slike Tilburdar, som ganga yver alt da, som 
naturlegt og mogelegt er. Og Sogorna og Visorna hava genget frå Mann til Mann, 
frå dan eine Samaldren til dan andre, og Folk finna Mun og Moro i dei endå som 
fyrr, um dei endå inkje tru, at da heve genget til røynelege so, som Sogorna 
lyda. Slika Sogor skulde ein tru, måtte vera fånyttuga og litet verda te 
minnast; men når alt er væl ettertenkt, so kann henda, dei er inkje so reint 
gagnlausa endå. Me vil berre nemna, at dei kann vera til stor Upplysnad fyre 
dan, som vil skoda Ålmennings Hugen og likna dan eine Landslyden med dan andre. 
Og darnæst vil me minna på da, som sagt er, at da, som giv Gaman og ingen 
Skade, da gerer då alltid da Gagnet, um da inkje gerer annat. Ein skal inkje 
halda Tanken so fast og bunden, at han ei må få Lov til å gera seg ein liten 
Sving ut um Kvardagslivet og burt i ein annan Heim. Da er meste Parten av Folket 
som liver i eit snævt og litet Rom; da er litet, som Mannen ser fyre seg, og da 
litle, som han ser, er inkje alltid av huglegaste Slaget. Men han heve ein Hug, 
som vil ganga vidare, en som Augat ser, og dan Hugen er alltid sterk nog til å 
slita seg ut or dei tronge Bandi, som halda han fast på Flekken. Og difyre 
fylgjer han so gerne med Diktaren, når han læt Hugen leika og spela ut igjenom 
dan endelause Verdi og setja Liv og Rørelse rundt ikring seg i audslege og 
ukjende Heimar. Men då vil da gelda um, at Diktaren heve nokot te fortelja, som 
er verdt å lyda på, og at han veit å fortelja da med da rette Liv og Lag, som 
høver til Ålmennings Hugen. 


Tittelsida til Skrifter i samling
[Attende til bokhylla]


[Frå Ivar Åsen: Skrifter i samling. Kristiania og Kjøbenhavn: Gyldendalske 
Boghandel Nordisk Forlag 1911. Prenta i Prøver af Landsmålet, 1853.] 
Elektronisk utgåve 1997 ved Jon Grepstad gjon@sn.no



