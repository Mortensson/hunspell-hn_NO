
Ivar Åsen
ATTERFØRSLA.
INNLEIDING.
Det hever no i seinare Tider voret skrivet so myket um det norske Landsmålet, 
at ein vel kunde ottast fyre, at Folk ikkje vilde høyra nokot meir av det 
Slaget. Men med alt det, som er sagt og skrivet, synest eg endå, at der er 
ymist, som vantar, med di der ofta var lagt for myki Vegt på småe Ting og for 
liti Vegt på dei store. Og dertil med hever der nogo ofta komet ymse Avsnuingar 
og nye Vendingar i detta Målemnet, so at det vel kunde vera Torv til, at Saki 
eingong vart førd inn-atter på det rette og rimelege Grunnlag. Eg hever no fyrr 
skrivet myket um denne Saki; men so tyktest eg då alltid hava myket meir til å 
segja en det, som eg fekk Tilhøve til å skriva. Og difyre vilde eg no endå 
freista på å setja fram nokre Uppteikningar, som kunde tena til ei liti 
Rettleiding fyre ein elder annan, som vilde tenkja nokot meir på slike Ting. 
Vistnog kann det vel henda, at eg dermed stundom kjem til å taka uppatter 
nokot, som fyrr hever voret sagt; men då eg no alltid ser, at dei, som strida 
fyre ein annan Skynsmåte, driva det myket på den Måten, at dei idelege taka 
uppatter sine eigne Ord, so tykkjer eg, at det kann ikkje vera meir forbodet 
fyre den eine en fyre den andre. Elles er der no so mange Småting til å røda 
um, at eg helder Lyt sjå til å vera nokot stuttmælt og ikkje gjera altfor 
lange Utflog i Talen. Og då me so ofta verta brigslade med, at me berre skriva 
um Landsmålet i eit annat Mål, so etlar eg no denne Gongen å skriva i det 
same Målet, som her kjem under Umtale.


I. LANDSMAAL OG BOKMAAL.
Det er kunnugt nog, at det Tungemålet, som Størstedeilen av Ålmugen her i 
Landet brukar, ikkje er heilt det same som det Målet, som me bruka i Skrift og 
som Folket soleides fyrst må læra seg til å lesa og skriva. So er det og 
kunnugt, at det Målet, som høyrer Ålmugen til, er helder ikkje allstad likt, 
med di at det skil seg i ymse Ordskap elder Former, som hava Heimstad i den eine 
Landsbolken og ikkje i den andre. Detta er no slett ikkje nokot undarlegt elder 
uskaplegt; for me høyra då alltid, at der er same Skilnaden i andre Land og 
Rike, og helder ikkje kunde me annat venta i eit Land, som er so vidgjengt og 
tunnbygt som vårt Land. Men under all den Skilnad, som soleides kann syna seg, 
vil ein då med grannare Ettersyn kunna finna, at der er meir likt en ulikt, og 
at der i det heile er god Samstevja og Sameign både i Ordfylla og i Ordskap og 
i Grunnlaget i sjølve Bøygningi, so at me kunna ikkje annat en kalla det eit 
Mål fyre seg sjølv, jamskaplegt og jamverdugt med dei Mål, som gjelda i andre 
Land og Rike. Detta Målet er det som me hava kallat Landsmål. Det hever sitt 
Samhøve med ei Målform, som viser seg i gamle norske Skrifter og som me seinare 
skulo tala um.
Jamsides med detta ervelege Tungemålet hava me elles fenget eit Bokmål, som me 
jamt hava voret tilhaldne til å bruka i all vår Skrift og som me og ero vane 
til å høyra i Kyrkja og Thingstova og dertil jamnaste i Skulen og. Detta Målet 
er ikkje heimevakset her i Landet; det er det same, som me finna i danske Bøker 
og er innkomet hertil frå Danmark. Difyre er det no mest det same, um ei Bok er 
skrivi i Norig elder i Danmark, og den einaste Skilnad kann vera, at ein elder 
annan norsk Bokstilar hever brukat nokre fåe norske Ord, som ikkje ero 
gjengelege i Dansk; men detta hever no ikkje stort meir å tyda, en som når ein 
dansk Forfattar brukar ymse fyenske elder jydske Ord, når han skriv um Fyen 
elder Jylland. Og helder ikkje fell det alltid samhøvelegt å innføra norske Ord 
i den danske Skrift, av di at det danske Målet hever eit heilt annat Ljodlag, 
so at ei dansk Ordform stundom kann svara til tvo elder tri norske, til Exempel: 
Hede til Heid og Hite (i'), lede til leida og leita, Nød til Naud, Naut og Not 
(o'), 1øst til laust og løyst, blødt til blødt, bløytt og blautt, 1øbe til 1øypa 
og laupa o. s. v.
Då no detta Målet i lange Tider hever voret Bokmål her i Landet, so hava ymse 
Deilder av Landsens Folk teket det til Rettesnor fyre sin Tale og lagat sitt 
Umgangsmål nokorleides etter det. Detta hever no mest havt sitt Gjenge hjå 
Embættesfolk og hjå ymse Ætter elder Smålag, som stodo nokot utanfyre 
Ålmugen; og då det no er Byarne, som er jamnaste Heimstad fyre detta 
Målskapet, so kunna me snaraste kalla det eit Bymål. Då no detta Bymålet 
held seg nokot nær til Bokmålet, so hever det dermed fenget den Fyremunen, at 
det er nokot likt i alle Landsbolkar, um det endå hever berre eit litet 
Folketal imot den store Ålmugen i Landet. Og då det no alltid var haldet fyre 
å vera det rettaste Målskapet og var langt meir vyrdt en Ålmugemålet, so 
hever ogso ymse Ålmugefolk lempat seg etter det og vant seg til å bruka det i 
ymse Tilhøve, so som når dei skulde halda ein Tale til ei Folkesamning elder 
giva ei Åminning på ein rett høgtidleg Måte.
No vita me, at med alt det, som kann skilja, so hever då det norske Landsmålet 
ei stor Sameiga med Dansk, lika som det og på ei onnor Sida hever ei stor 
Sameiga med Svensk. Det er lett å sjå, at desse try Måli ero skylde og endå 
nærskylde til kvarandre. Der er ikkje slik Skilnad imillom deim som millom 
Svensk og Finsk i Finnland, elder Fransk og Flamsk i Flamland (Belgia), der det 
er tvau uskylde og reint ulike Mål, som møtast. Det er ei stor Mengd av Ord, 
som er heilt upp dei same i Norsk og Dansk, og endå Ordskapet og Bøygningslaget 
er nokot likt på både Sidor. Men so er det lika eins ei Mengd av Ord, som ero 
dei same i Norsk og Svensk, og i Bøygningi er der og so myket likt, at Formerna 
i våre best hævdade Bygdarmål ero myket dei same som dei svenske (til Ex. 
Fleirtal: dagar, stunder veckor). Nokot slikt kunde ein då ogso venta, når ein 
hugsar på, at Norig og Sverike liggja jamsides utan nokot Millomrom, medan 
Danmark derimot er skilt ifrå deim av eit stort Havstykke. Me, som ero uppalne 
med eit godt Bygdarmål, finna oss no jamnan so vel fegnade med det svenske 
Ordskapet, som so ofta er likt vårt eiget, til Exempel: åker, björk, eld, 
vatten, skugge, høg, låg, mjuk, djup, sjuk, svart; ropa, vaka, våga, sakna, 
sälja, tälja, vänja, värja, spörja, o. s. v. Slike Former kunde me sjølve hava 
Hug til å bruka både i Skrift og Tale, når me berre fingo Lov til det. Og då 
synest det oss vera undarlegt, at når Svenskarne bruka slike Ord, so er det 
rett og høvelegt, ja endå fint og fornæmt; men når me sjølve bruka deim, so 
skal det vera rangt og stygt og usømelegt. Det er mest so, som ein vilde 
innprenta oss, at me skulde standa på eit høgre Stig en Svenskarne, so at me 
ikkje kunde lata oss nøgja med slige bondske gamaldags Former.
Kor no allting er, so få me då alltid sjå, at både Dansk og Svensk ero 
vidkjende og velvyrde Bokmål, som kvart fyre seg hever eit stort og vyrdelegt 
Bokrike. Det Norske derimot hever inkje Bokrike, det hever berre nokre 
Folkevisor og andre Småstykke i ymse Bygdarmål. I dei sidste Årom er der 
vistnog og tilkomet nokre Småskrifter i eit meir ålmennelegt Landsmål; men 
detta munar no ikkje stort imot det, som andre Folk hava.


II. MINNE UM EIT ELDRE BOKMAAL.
Det vantar no elles ikkje på Merke til, at det eingong hever voret eit heilt 
annat Samhøve med Målet i desse Landom. Me finna Bøker, som ero skrivne fyre 
fem elder seks Hundrad År sidan, sume i Norig og sume på Island, men allesaman 
i eitt og same Mål med vel tilskapad Stil og med støde, regelfaste Former. Sume 
av deim hava leget ulesne og urørde det eine Hundradåret etter det andre og ero 
ikkje eingong komne på Prent fyrr en no i dei sidste Årom. Andre derimot, og 
serlege Kongesogorna, hava lenge voret kjende; men aldri nokot vidare 
etterspurde her i Landet, fyrr en etter at dei våro yversette på Dansk. På 
Island hever Folket derimot haldet på å lesa deim utan nokon Yversetnad, og 
dermed hever det då og fenget ei god Tilstyrkning i Vanen til å bruka sitt 
eiget gamle Mål.
I desse gamle Skrifter finna me då det Målet, som er det rette Grunnlaget fyre 
Tungemålet hjå Ålmugen her i Landet. So snart som me venja oss til den gamle 
Skrivemåten og berre lesa Ordi etter vår eigen Munntame, so finna me, at detta 
Målskapet hever myket likt med Bygdarmålet i mange Deilder av Landet; og um no 
Bygdarmåli elles hava nokon Skilnad i ymse Småting, so vil det då likafullt 
visa seg, at dei alle ganga ut frå det same Målet som serskilde Greiner av 
same Stuven. Og av samtidlege Uppteikningar til vår Landssoga få me då og ei 
Upplysning um, at detta Målet eingong stod trygt på sin eigen Grunn, jamsides 
med Svensk og Dansk, og at det var so vel tilskapat og so trottugt hævdat i 
skriftlege Verk, at det i seinare Tider hever vunnet seg myken Vyrdnad hjå 
målkunnuge Menner både innanlands og utanlands. Det hever vortet vyrdt som 
Mynster fyre Gamlemålet i «Norden», so at både Svenskar og Danskar hava kallat 
det «fornnordisk» elder «oldnordisk», likasom og dei tydske Målmenner kalla det 
«altnordisch» og vyrda det høgt som ei gild og gjæveleg Grein av dei samskylde 
«germanske» Målom. Men når no det norske Bondemålet hever so myket likt med 
detta gamle Bokmålet, so skulde ein vona, at det vel måtte hava nokot atter av 
dei gamle Dygder, so det ikkje endå var so reint burtkastande.
Målskapet elder Målformi er i dei gamle Skrifter allstad den same, so framt 
som dei ero frå same Tid. Um Kvardagsmålet derimot hever voret allstad likt, 
er nokot vandt å vita, snaraste skulde ein vona, at det i eit so tunnbygt Land 
måtte vera nokot ulikt; men dei gamle Skrifter visa ikkje Merke til nokot 
Bygdarmål, og iminsto ikkje til nokon Skilnad, som hever nokot stort å tyda. 
Ymse Merke til Skilnad i Målføret skulde ein snaraste venta å finna i dei 
mange Vitnebrev (elder Dokumenter), som no ero utgjevne i ei stor Samning under 
Namn av Diplomatarium norvegicum, og som jamnaste handla um Kaup og Skifte og 
Gåvor og andre dilike Avgjerder og Samgreidor imillom Folk i Bygdom. Slike Brev 
finnast no alt ifrå trettande og fjortande Århundradet, og dei hava då den 
Fyremunen, at dei alltid nemna Gardsnamn og Årstal, so at ein radt kann sjå, 
kvat Tid og Stad dei ero komne ifrå. Og då der no er slike Brev frå mest alle 
Deilder av Landet, so kunde det just her vera Von til å finna nokot ulikt i 
Målet; men i Grunnen so er der ofsa litet ulikt. Det einaste, som hever nokot 
større Vegt, er det, at nokre Brev hava Endingi «ar» elder «ur» i Staden fyre 
«r» (er), til Exempel: liggar og liggur fyre liggr (ligger). Elles er der no, 
som ventande kann vera, myket ustødt og ruglande i Skrivemåten (til Ex. tuft og 
tupt, heldr og hælder, vikor og vikur); men detta gjerer no ikkje nokot stort 
Avbrøyte. I sjølve Målet, so som i Ordskap og Ljodlag, er der so godt som ingen 
Skilnad; dei hava skrivet lika eins på Austlandet som på Vestlandet, og der er 
alt Likinde til, at Folk hava talat lika so godt Norsk i Oslo og Tunsberg som 
på Vossevangen. Fyrst nokot seinare, so som i femtande Århundrad, kjem der 
større Skilnad, med di at sume av Brevom bregda meir på Dansk, og stundom på 
Svensk og.
No kunde me aldri venta, at Kvardagsmålet hjå Ålmugen no i vår Tid skulde 
vera lika rikt og reint og stødt i Ordlaget som det gamle Bokmålet. Der er ymse 
gamle Ord, som no synast å vera avgløymde, og ymse andre, som berre hava haldet 
seg uppe i ein og annan Avkrok av Landet. Det kann stundom hava seg so, at Ordet 
gjekk av Bruk, av di at den Ting, som Ordet nemnde, var sjølv komen av Bruk; men 
det kann vel oftaste hava sin Grunn deri, at Folket aldri fekk sjå desse Ordi i 
Skrift og difyre ikkje fekk nokor Minning um deim. So kann det og vera mange 
slike Ord, som endå i gamle Dagar våro litet kjende; soleides dei mange 
prydelege Ord, som Skaldarne hadde brukat i sine snyrtelege og høgstillte Vers, 
og som vel ikkje hadde voret i nokot sedvanlegt Bruk hjå Ålmugen. - Og so som 
det hever gjenget med einskilde Ord, so hever det og gjenget med ymse Former 
elder Ordskap, og helst med dei sokallade Bøygningsformer, med di at sume av 
deim ero burtfallne (so som Personsformerna i Verbet), og ymse andre hava vortet 
myket skjeplade og utydelege, so som Eigefallet (Genitiv) i Namnordom, og 
Vonalaget (Konjunktiv) i Verbet. Elles er no detta nokot, som hever gjenget lika 
eins i andre Mål, der det helder ikkje no er so mange Bøygningsformer, som det 
fyrr hever voret.
I sjølve Ljodlaget (Lydsystemet) hever Ålmugemålet so god Samstevja med det 
gamle Bokmålet, at det mest berre er eit Par Avbrøyte, som her er verdt å 
nemna. Det eine er, at den gamle Medljoden p (th) hever her (som i Svensk og 
Dansk) gjenget yver til «t» i dei fleste Tilfelle, og til «d» i nokre fåe Ord. 
(Ex. takka, tekkja, ting; då, dei, denne). Det andre er, at «hv» som vidaste no 
heiter «kv» (Ex. kvass, kvit, kvila), og at «h» er jamnaste ljodlaust i hj (som 
hjelm, hjelpa); lika eins er det med hr, hl, hn; men detta er no so gamalt, at 
endå dei gamle norske Skrifter jamnaste berre hava r, 1, n fyre hr, hl, hn, so 
at det berre er Islendingarne, som hava haldet fast på den gamle Form. Men 
desse Avbrøyti ero no ikkje til nokot Hinder, utan i det Fall, at ein vil 
studera på Ordskylda elder Upphavet til Ordi (Etymologia); for då gjeld det um 
å vita, um «t» er det gamle t elder th, og um «kv» er gamalt kv elder hv. I det 
ålmenne Bruket hava desse Avbrøyti ingen Ting å tyda.
Til ei snøggare Umsyn av Samhøvet imillom nytt og gamalt kunna me her taka fram 
nokre av dei Merke, som visa Ålmugemålet atter til det gamle Bokmålet og 
derimot skilja det frå det danske:
1) Namnordi skilja seg i try Kyn, Hankyn, Hokyn og Utankyn. Til Ex. ein Dag, ei 
Vika, eit År.
2) Hankynsord og Hokynsord få serskild «Artikel» og Ending. Ex. Dagen, Stundi 
(sume Stader: Stunda).
3) Hokynsord med Endevokal få serskild Bøygning. Til Ex. Fleirtal: Vikor, 
Visor.
4) Til kvart Kyn svarar eit visst Samord (Pronomen): han, ho, og det. Ikkje 
nokot «den» utan som Påvisningsord (Demonstrativ).
5) Millom dei ålmennelege Ljodstavar (Vokalar) er tri upphavlege Tviljodar: au, 
ei, øy.
6) Endingar elder Endestavingar kunna hava try Slags Vokal, a, e (i), elder o 
(u), til Ex. i Fleirtal: Dagar, Stunder, Vikor.
7) Harde Medljodar (t, k, p) standa lika fullt etter Vokalen som fyre; til Ex. 
bita, taka, gripa.
8) Ord, som frå gamall Tid hadde «j» framfyre Endevokalen, hava det same endå, 
t. Ex. drysja, spyrja, velja, venja, temja.
9) Visse Slags Verba med Rotvokal a, å, o (jo) elder u (ju) få i Samtidsformi 
(Præsens) ein «Umljod», til Ex. held av halda, fer av fara, blæs av blåsa.
10) Endingi «st» (s) i Verbet er Merke på Atterverknad (Reflexiv) elder 
Samverknad, til Ex. skiljast (skilja seg), møtast, dragast osv. Derimot sjeldan 
elder aldri Merke fyre nokor «Lideform» (Passiv).
Nokre av desse Skilmerki ero då ikkje ålmennelege i heile Landet. Soleides er 
der Undantak elder Avbrøyte ved No. 3 i Bergens Stift, ved No. 5 i Øysterdalen 
og Guldalen, ved No. 6 på Austlandet, ved No. 7 på Agdesida (Mandalskanten), 
ved No. 9 på Austlandet.


III. UMBYTE I BOKMAALET.
No kann ein tenkja seg, at dersom alt hadde gjenget rett til, so hadde det gamle 
Målet endå voret Bokmål i Landet og dermed ogso Embættesmål i Kyrkja og 
Thing og Skule. Det kann vera, at det ikkje no vilde vera so reint og so 
fullkomet som i gamle Dagar; men det vilde då alltid hava stadet jamsides med 
Svensk og Dansk; og heile Ålmugen vilde dermed hava den rette Studning og 
Rettleiding fyre sitt Talebruk sovel til høgtidlege Møte som til Kvardags. Me 
kunna taka oss Merke på våre Frendar Islendingarne. Dei våro i fyrste Tid 
komne herifrå til Island og hadde ført Målet med seg herifrå. Dei hava alltid 
voret eit litet Folk og havt liti Magt; men dei hava alltid haldet fast på sitt 
gamle Mål og dyrkat og hævdat det både i Skrift og Tale. Dei våro trottuge 
til å taka Avskrifter av sine gamle Mynsterverk; og då Prentekunsten var komen 
i Gang, so nøytte dei Tilleidingi og gjorde Upplag til Prentestader i sitt eiget 
Land. Her hjå oss gjekk det lange Tider, då Bøker korkje våro skrivne elder 
prentade.
Her kann det vera nyttugt å minna seg um dei gamle Brevsamningarne, som me nyst 
fyrr hava talat um. I fyrste Tid ero alle Brevi skrivne i reint og stødt Mål, 
det same som i dei gamle norske Loger og andre Bøker frå eldre Tid. Kringum 
Året 1400 og frametter kjem der nokor Vending i det; der kjem ymse danske Brev 
imillom dei norske, og det viser seg, at der var mange danske Herrar i Landet. 
Men det viser seg og, at ymse norske Embættesmenner hava teket seg til å venda 
Målet og skriva nokot so nær lika eins som dei danske. Denne Tilsnuingi til 
Dansken vert då alt større og større ut igjenom det femtande Århundrad (elder 
Fjortanhundradtalet). Serlege norske Ord og Ordlag verta alltid færre, og 
derimot kjem der eit Fylgje av framande (det vil segja unordiske, og mest 
nedertydske) Ord, til Exempel: blifva, skee, behalda, behøfva, betala, bevisa, 
forlika, forsamla, forstanda; sodan, ækte, beskedelig, friheit, rettugheit, 
meinugheit, og meir slikt. Sidstpå er då ogso Ljodlaget og Ordskapet tiljamnat 
etter Dansken, og utimot Reformationen (kringum År 1530) er Brevi so godt som 
alle på dansk. Etter den Tid er Dansken einveldug i Landet.
Det er elles ikkje mange Skrifter, som giva nokor Upplysning um Målbruket på 
desse Tider; men denne Vendingi i Brevstilen kann alt vera nog til å visa, kor 
det hever gjenget. Då Landet var sambundet med Danmark, og Regjeringi hadde 
fenget sitt Sæte der, so hava Hovdingarne her i Landet teket til å bruka same 
Mål som dei danske i si Skrift, og sidan hava dei mindre Embættesmenner smått 
um senn vant seg til det same. Dermed var då ein ny Sedvane komen i Gang; det 
gamle Bokmålet vart avgløymt, og dei norske Bøker frå eldre Tider vart 
liggjande i Vanrøkt og ikkje lenger etterspurde. Då det no leid so langt, at 
prentade Bøker kom i Bruk, so var dei nye Bøkerna prentade i Danmark og 
allesaman i det danske Bokmål. Det var sidstpå berre Ålmugen, som hekk fast 
ved det gamle Målet i sin daglege Tale; men Ålmugen var altfor vankunnug til 
å skyna sin eigen Rett og krevja Vyrdnad fyre Retten sin. Det var vel endå 
Størsteparten, som ikkje eingong kunde lesa elder hava nokot Skyn på Skrift. Og 
um der endå var ymse Ålmugefolk, som skynade, at det gjekk ein galen Veg, so 
hadde dei ikkje nokor Magt til å gjera nokot ved det. Dei hadde tapt sine rette 
Talsmenner og laut finna seg i, at Herrarne fekk stella med Målet, som dei 
vilde.
Framande Målkjennarar hava undrat seg myket på, at det skulde ganga soleides 
til med eit Mål, som var so gildt og gjævelegt, at alle, som kjende det, måtte 
setja stor Pris på det. Dei hava voret vane til å setja dette «gamalnordiske» 
jamsides med angelsaksisk og gamalsaksisk, med gamalhøgtydsk og gotisk, og i dei 
gamle Skrifter i detta Målet tyktest dei hava funnet ein Skatt, som hadde eit 
overslege stort Verd. Difyre syntest det deim vera undarlegt og illt å høyra, 
at detta Målet no skulde vera avlagt og vanvyrdt i sitt eiget Heimland. Her 
hjå oss hever det no og voret ein og annan, som syntest, at det var nokot leidt 
og blygslegt med detta Målbytet, og so hava dei då jamnaste viljat segja, at 
det var berre den danske Regjeringi, som hadde Skuldi fyre det. Men detta er vel 
ikkje helder alt so rett. Den danske Regjeringi gjorde so, som ein kunde venta, 
so lenge som det alltid var likt til, at Nordmennerne ikkje hadde nokot stort 
imot eit slikt Umbyte. Og difyre kunde ein vel snarare skulda på dei norske 
Embættesmenner elder på deim, som i desse Tider hadde voret Formenner fyre 
Folket, at dei hadde voret altfor etterlåtande, og likasæle og formyket hugade 
til å gjera seg tekkjelege fyre den framande Regjeringi.


IV. FYLGJOR AV UMBYTET.
At eit slikt Målskifte måtte føra mangt med seg, som ikkje var alt so 
heppelegt, er nokot, som ein lett kann tenkja seg til. Fyre det fyrste kunna me 
nemna, at myket godt Arbeid, som fyrr var gjort, vart dermed burtkastat. Der 
hadde voret ei Tid, då skynsame Landsmenner hadde fenget Hug til bokleg Lærdom 
og tillagt seg den Upplysning og Kunnskap, som Tidi gav Tilleiding til; dei 
hadde dertil med tamt seg upp til å skriva sitt eiget Mål både i høgre og 
lågare Stil, som me kunna sjå so mange gode Prøvor på, millom annat i ei Bok, 
som er kallad Kongsspegel (Konungs Skuggsjå). KlosterMenner og Prestar hadde 
teket seg til å yversetja gudelege Bøker frå Latin; andre hadde yversett ymse 
Diktingar og Riddarsogor frå Gamalfransk til Trøyskapslesnad fyre Folk på 
Herregardom og i sjølve Kongsgarden. Og i slike Tiltak hadde dei alltid voret 
annsame til å visa Målet fram i sin fagraste Skapnad med høvelege Ordlag og 
med Velklang og Vænleike i Stilen. Hadde no alt gjenget fram, som det stemnde 
til, so vilde detta vera eit godt Grunnlag til eit heimelegt Bokrike, som sidan 
kunde auka seg med Årom og alltid stiga fram til større Fullkomenskap, so at 
vårt Land kunde standa jamhøgt med dei andre. Men so, som det no skeivade seg 
til, so var alt detta Arbeidet spillt.
Dernæst er no det å merka, at det nye Målet måtte verta nokot framandt fyre 
Ålmugen og føra mangt med seg, som Folket ikkje kunde skyna. Detta var no og ei 
Uheppa; men so få me då ikkje leggja for myki Vegt på den Ting. For eit 
Bokmål, som skal gjelda fyre eit heilt Land, vil alltid hava med seg eit og 
annat, som ikkje alle skyna, og endå eit ervelegt Mål vil med den skriftlege 
Dyrkning smått um senn rika seg til med ymse Ordlag, som fåkunnuge Folk ikkje 
hava nokot klårt Skyn på. Og so få me hugsa på det, som fyrr er sagt, at 
Norsk og Dansk ero nokot nærskylde, so det er då ikkje alle Ord, som turva 
Tolkning; det leidaste er, at der er so mange framande (serlege tydske) Ord, som 
so etter kvart ero innkomne i alle Upplysningsbøker og endå i sjølve 
Barnelærdomen. Men so hava då Prestar og andre Lærarar strævat med å tyda og 
uppklåra slike framande Ordlag' so at Folket med Tidi kunde venjast til deim og 
dermed få nokor Innsyn i dei vigtugaste Deilder av Lærdomen. Det, som ein mest 
kann anka på, er det, at alle desse Lærarar skulde med denne Uppklåringi berre 
styrkja eit annat Lands Mål og ikkje Heimlandsmålet. Og det harmelegaste er, 
at detta innførde Målet skulde alltid no vera framstellt som det einaste rette, 
og at eit vankunnugt Folk, som ikkje sjølv kunde skyna sin eigen Rett, skulde 
dermed få ein falsk Tanke um det Målet, som det hadde ervt etter Forfedrom. 
Det var den store Uretten imot Landsens Folk.
At der no kunde vera ymist nytt i det nye Bokmålet, var elles ikkje den verste 
Uheppa; langt verre var det, at der vantade so myket av det gamle, som Folket 
var vant til å høyra. Som me sjå i dei gamle Skrifter, var der ei stor Mengd 
av gode gamle Ord, som ved detta Målskiftet hava vortet utestengde, so dei 
sidan ikkje hava synt seg i Skrift. Det, som no stod atter som endå gjeldande i 
skriftlegt Bruk, var berre dei Ordi, som frå gamle Tider hadde voret dei same i 
Dansk som i Norsk. Men no høvde det ofta so til, at um Ordet endå var det same, 
so hadde det då ikkje same Skap i det eine Målet som i det andre, og i slike 
Tilfelle var det då avgjort, at Ordet skulde alltid hava den danske Form. Detta 
var teket so strengt, at endå norske Gardsnamn og Landskapsnamn ofta våro 
tilskapade etter det nye Målet, som til Ex. Ø (Rødø, Egerø, Kragerø), Ør 
(Vigøren, Brattøren), Steen (Udsteen, Hvidsteen), Gård (Østgård, Ødegård), Bo 
(Sparbo, Selbo) og dilikt. Med alt detta vardt no Bokmålet som ein serleg 
Eigedom fyre eit litet Lag av Folk, som anten våro framande elder hadde gjort 
seg framande og som ikkje vilde hava nokot Samlag med Landsens Ålmuge. Og so 
måtte det då med Tidi verta ei ålmenneleg Tru, at slike Ord, som berre våro 
norske og ikkje annat, skulde berre vera Skrap og og Avrak, som ikkje dugde til 
nokor Velsemd. Og lika eins var det med slike Ordskap og Endingar, som ikkje 
høvde til Dansken; dei Bygdarmåli, som hadde mange slike Former, våro haldne 
som forfuskade og utskjemde; dei som hadde minst av det gamle, våro vyrde som 
dei beste, og den eine Bygdi log åt den andre til største Moro fyre dei 
framande, som just gjorde Narr av deim alle i Hop.
I slik Framstemna kunde der no aldri skapa seg nokon landshøveleg Talekunst 
soleides som i andre Land. Når ein Ålmugemann skulde halda ein Tale til ei 
Folkesamning, so vart det jamnaste berre i eit Bymål, som var mest det same som 
Dansk; og dei, som talade lettføraste, var dei, som våro uppvaksne med Bymål 
og som aldri hadde lært nokot Bygdarmål. Hadde no det gamle Bokmålet voret 
betre kjent imillom Landsens Folk, so vilde Folket deri hava funnet ei 
Mynsterform, som alle Bygdarmåli kunde stydja seg til; og den beste Talaren 
vilde då vera den, som heldt seg mest til det gamle. Og ein slik Talekunst 
vilde då vera eit godt Merke på, at Folket i Landet var eit Folkeslag, som 
høyrde til Landet frå gamle Tider, elder med andre Ord, at det var ein einskild 
Landslyd (Nation) med si eigi ervelege Landslydska. Det er då Tungemålet, som 
elles er det tryggaste Merket på Folkeslaget. Eit Folkeslag kann vel merkia seg 
ut frå andre ved Flagg og Fanor, ved Riksvåpen og Skjoldemerke; men alt detta 
er då berre som eit Bumerke elder ei Utanpåskrift, medan derimot Målet er 
nokot, som viser inn i sjølve Hugen og Tankelaget hjå eit Folkeslag. «Målet er 
Såli i Landslyden, det er Landslyden sjølv,» segjer ein hollandsk Målmann. Men 
når no ein Landslyd aldri fær nokor Greida på, kvat som er hans rette Mål, og 
han so alltid fær høyra, at det Målet, som Forfederne hadde, er uduglegt og 
ubrukande, so kann det snart skeiva so til, at han ikkje hever nokot annat Mål 
en det, som han låner av andre Folk. Og då er det rette Folkemerket 
burtkastat.
Og so er det tilsidst å merka, at når ein Landslyd ikkje hever Skrift elder 
Bøker fyre seg sjølv og ikkje visar seg fyre andre Folk med nokot Arbeid i 
Skrift elder Tale i sitt eiget Mål, so er det Von til, at han lett vil vera 
avgløymd og aldri påhugsad imillom dei Folk, som hava Bokmål og Bokrike etter 
eigen Tilskapnad. Um han endå kann hava eit godt Mål frå gamall Tid, so vil 
det ikkje hjelpa, so lenge som andre Folk ikkje vita nokot av det elder sjå 
nokot Merke til det. Detta hava me no her hjå oss eit godt Exempel på. Som 
kunnugt er, hever Målkunnskapen i seinare Tider gjort overslege store Framstig, 
med di at lærde Menner på ymse Stader, og fyrst og fremst i Tydskland, hava 
drivet so trottugt på å røkja etter, kvar alle Ord ero komne ifrå, og kor 
mange Mål det er, som hava eit visst Ord, og korleides Ordet hever skapat seg 
til i kvart Mål. Soleides hava dei då i sine Ordbøker mange Samanstellingar av 
dei «germaniske» Målom, det er Tydsk og Engelsk, Hollandsk og Nordisk; og i 
denne Uppstellingi viser det seg då alltid, at det gamle «nordiske» 
(Gamlemålet vårt) hever ein høg Rang imillom dei samskylde Målom; men nokot 
nyare Mål i vårt Land hever ikkje komet til Umtale. Når dei framande 
Målmenner skulde nemna dei nordiske Ordformer, so hadde dei berre tri Former 
til å setja upp; det var 1) Islandsk (elder Gamallnordisk), 2) Svensk og 3) 
Dansk. Vårt Folk hever soleides ikkje komet til å vera med; det hever stadet 
utanfyre; det hever (som dei segja) «glimrat ved sitt Fråvære». Vistnog hava no 
me, Landsfolk, alltid den Trøysti, at me under Namnet Islandsk (elder 
Gamallnordisk) jamt og stødt finna slike Ordformer, som me kunna so godt 
kjennast ved, til Exempel: auga, braut, laup, eik, reip, heim, fet, skot, kol, 
mold, vatn, botn, sumar; auka, leika, leita, skaka, reka, sopa, søkja, byggja, 
selja, telja, temja, dynja, stynja o. s. v. Og i slike Tilfelle må me då 
alltid tenkja, at detta er beint fram vårt eiget Mål. Men me vilja då so 
gjerna, at ogso andre Folk skulde vita, at detta er vårt Mål. Og difyre kunna 
me ikkje finna oss rett fullnøgde med slike Uppstellingar som desse fylgjande:

 Tydsk    G. Nord.  Svensk    Dansk
 habicht, haukr,    høk,      høg,
 mark,    mergr,    märg,     marv,
 masche,  möskve,   maska,    maske.
 mehl,    mjöl,     mjøl,     meel,
 milch,   mjolk,    mjølk,    melk,
 nosz,    naut,     nøt,      nød.
Her tykkja me alltid, at der vantar nokot; der kunde gjerna standa ei norsk Form 
jamsides ved, og me hadde ingen Grunn til å blygjast fyre det. (1) Men dei 
framande Målmenner hadde ikkje seet nokot Bokmål herifrå; dei hadde berre 
høyrt so ymist um, at det gamle Målet vårt var daudt og burtfallet, so det 
berre stod atter nokre skarvelege Restar elder Leivningar i inste Avkrokom av 
Landet, der Folket endå livde i gamall Villmannskap.


V. SPURSMAAL UM RAADBOT.
No kann det vera so rimelegt å spyrja, um der ikkje skulde vera nokor Råd til 
Umbot i denne Saki elder um der aldri er Von til nokor Uppreisning. No er det 
fulla mange nog, som dertil vilja svara, at detta er no eingong umogelegt; det 
er gjort, som gjort er, og ingi Råd til å gjera det upp-atter; og so er det 
då ikkje nokot til å trega på helder; her er ikkje Torv til nokor 
Uppreisning; me hjelpa oss godt med det, som me hava. - Ja, dersom me hadde Lov 
til å gløyma ymse vigtuge Ting, so kunde me no so i Tankeløysa segja, at det er 
alt godt nog, som det er; skulde me berre tenkja på Kappstræv i Matvegen, so 
kunde det no vera det same med Målet, anten me lærde oss Dansk elder Plattydsk 
elder Engelsk. Der er ingi Tvil um, at Landet vilde standa lika godt, at Gras og 
Korn vilde veksa lika viljugt, at Kyrna vilde mjølka lika godt, at Fisken vilde 
siga åt Landet lika tidlege, og at Embættesfolk vilde få sine Årspengar lika 
fullt. I ymse Tilhøve kunna me endå hjelpa oss betr med eit framandt Mål en 
med vårt eiget, og i Samkvæme med Utlendingar greida me oss best, når me skapa 
oss til som Utlendingar. Men der er no den Ting til å hugsa på, at ein skulde 
ikkje vyrda andre Landsfolk so høgt, at ein dermed gløymde å gjera Rett imot 
sitt eiget Folk. Det skulde vel ikkje vera usømelegt, um me kunde visa nokon 
Tilhug til Vyrdnad fyre våre Erveminne og våre Ættarmerke og fyre den 
Kjærleiken til desse Erveminne, som syner seg i sjølve Målet hjå Landsens 
Folk. Det kunde vera hyggjelegt å tenkja nokot på den Ting og. Var det ikkje 
klokt, so var det då alltid fagert.
Som det no alltid er so, at dei store Riki ero meir vyrde en dei småe, so verta 
og dei Måli mest vyrde, som hava dei største Folketal fyre seg. Dei småe 
Folkeslagi vilja difyre alltid vera lokkade til å slå seg saman med eit annat 
Folk, so dei dermed kunde få større Magt. Um der er fleire Folkeslag i same 
Riket, so vil då Riksstyringi helst, at der skal vera berre eit Bokmål i Riket 
og ikkje fleire. Upplysningsmenner og Diktarar, som skriva Bøker fyre Folket, 
vilja gjerna hava ein stor Lesarflokk; dei tykkja, at det er modlaust å skriva 
berre fyre ein liten armodsleg Hop, og at dei kunde hava so myket større Frægd 
og Æra, um dei fekk bruka eit Mål med eit større Folketal. Og so er det no 
mange og, som halda det fyre ei Uheppa, at der skal vera so mange Tungemål til 
å mødast med, og som difyre berre ynskja, at dei små Målriki skulde leggja 
seg inn under eit større, so at det berre vart nokre fåe store Bokmål, slike 
som Tydsk og Engelsk elder Fransk. Ja, der hever endå voret Tale um å setja 
upp eit nytt Mål fyre heile Mannheimen, eit «Pasilingva» elder «Volapyk», som 
dei kalla det. Detta kann no vera ein vonlaus Freistnad; men i ymse Småting 
tykkjast me då sjå ei Framstemna, som gjeng mest ut på det same; me sjå so 
ofta, at når Folk vil setja Namn på ei ny Innreiding elder ein ny Kunst, so 
dikta dei upp eit Namn, som er reint framandt fyre so godt som alle Folkeslag, 
og so vilja dei, at alle Folk skulo taka og bruka det same Namnet og aldri 
tenkja på nokot annat Ord. Fyre eit grunnrikt og grunnfast Bokmål er no ikkje 
slike Nyskapningar til nokon Skade, men fyre eit veikt og viklande Mål er det 
verre, og helst hjå eit Folk, som vyrder litet um gamall Sedvane og derimot 
alltid er næmt og viljugt til å taka imot og apa etter alt det, som dei store 
Folk hava funnet på.
Der er no alltid einkvar, som vil segja, at vårt Folk er for litet til å hava 
nokot Bokmål fyre seg sjølv. Men her hever då voret eit rett vyrdelegt Bokmål 
i Landet eingong fyrr, då her nog ikkje var so mange lesande og skrivande, som 
det no er. Ein kann og stundom høyra slike Ord, som at eit Bokmål, som var 
grunnlagt på vårt Bondemål, vilde føra Folket bakleides beint innetter i den 
verste Villmannskapen og stengja oss ute frå den ålmennelege Upplysning og 
Vitsemd. Men no hever då Sverike eit Mål fyre seg sjølv, grunnlagt på det 
Målet, som Landsfolket brukar, og likavel stend det jamhøgt med andre Land i 
Upplysning og Vitsemd. Og lika eins Holland, som helder ikkje er nokon stor 
Landslyd men likafullt skal hava rett god Råd på Bøker i allskyns Lærdom og 
Vitendskap. Og kvat skulo me segja um det litle Island med dei sjautti Tusund 
Ibuar? Det vesle Folket hever alltid haldet fast på sitt gamle Bokmål, men det 
hever ikkje dermed stengt seg ute frå Upplysningi; tvertimot hever det jamnan 
havt gilde Bokmenner, som hava skrivet fyre sitt eiget Folk og yversett gode 
Upplysningsbøker frå andre Mål lika upp til dei græske og romerske Diktarar, 
so at der skal vera munarleg Kunnskap hjå Ålmugen og ei god Boksamning i kvar 
Manns Hus. Det stod nylege i eit Blad, at Islendingarne våro komne myket til 
atters ved sitt Påhald på gamalt Mål og Stell; men detta var no vel ikkje alt 
so pålitande. Eit Land, som ligg einslegt som ein Holm uti Havet og som ikkje 
kann hava Åkerbruk og ikkje eingong hever Skog til å byggja Skip av, og som 
dertil og hever lenge stadet under framandt Herredøme, kann hava Orsaker nog til 
Vanmagt, um ein ikkje skuldar på Tilhengsla ved det gamle Målet. Og so er der 
no ein Ting, som me just her skulde leggja Merke til, og det er, at di mindre 
Folketal eit Mål hever fyre seg, di kjærare vil Målet vera fyre Folket, med di 
at det då er lika klårt og tydelegt og tilgjengelegt fyre alle, både småe og 
store; medan derimot dei store vilja sanka i seg so ofsalege myket, som berre 
dei lærdaste og klokaste kunna hava Gagn av, men som Ålmugen aldri vil kunna 
skyna.

Note:
(1) Her få me no likavel nemna, at der er då iminsto ein av dei tydske 
Målmenner (og ein av dei gildaste og) som steller dei norske Ordi upp jamsides 
med dei andre. Det er Professor R. Hildebrand, som er ein av deim, som arbeida 
på å fullføra den store tydske Ordboki, som Brøderne Grimm hadde gjort Upplag 
til. I dei Deilder av Ordboki, som han hever fullverkat, standa dei tydske Ordi 
i alle Tilhøve samanstellte med dei nordiske, og ikkje berre med dei svenske og 
danske, men ogso med dei norske (etter den norske Ordboki). So til Exempel under 
Bokstav K i tydsk Kohle, G. N. og Norsk Kol, Svensk Kol, Dansk Kul. - Tydsk Kuh, 
G. N. Kyr (Ku), N. Ku, Kyr. Sv. Ko. D. Ko. - Tydsk Kupfer, Norsk, Isl. og G. N. 
Kopar, Sv. Koppar, D. Kobber. - Her finna me då endelege ei Uppstelling, som me 
kunna vera fullnøgde med; og me skulde då berre ynskja å få sjå det same 
frå fleire Målmenner. 



[Attende til bokhylla]


Frå Skrifter i Samling III, Kristiania og Kjøbenhavn: Gyldendalske Boghandel 
Nordisk Forlag, 1911-12. Først prenta i Den 17de Mai 1904, nr. 111, 113, 115, 
118. Elektronisk utgåve 1997 ved Jon Grepstad gjon@sn.no



