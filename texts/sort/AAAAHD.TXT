


Rennom, rennom alle fast!
Av Hans Ross
"Eg frys paa føterne, eg frys paa føterne!" sa høna, dei var ute i nateskog ein 
vaat haustdag. "Du skal faa sko, du skal faa sko!" sa hanen. "Det lova du i 
fjor, det lova du i fjor," sa høna. So vart hanen so vond for det at ho vilde 
driva honom i ljugar, at han knekte ei nòt so hardt at skali fauk ikring. So 
spratt det eit skal i hovudet paa kjuklingen; daa vart han so rædd, at han tok 
til aa springa. "Kva renner du for, kjukling-nukling?" sa høna.
"Det datt ei nòt i kruna mi;
himmelen brast,
jordi knast.
Rennom, rennom alle fast!"
sa kjuklingen. So rende høna. — "Kva renner du for, høne-kjøne?" sa hanen. — "Eg 
renner for kjukling-nukling renner." — "Kva renner du for, kjukling-nukling?" — 
"Det datt ei nòt i kruna mi; himmelen brast, jordi knast; rennom, rennom alle 
fast!" — So rende hanen.
So møtte dei ein hjase. — "Kva renner du for, hane-kane?" sa hjasen. — "Eg 
renner for høne-kjøne renner — o. s. fr. — rennom, rennom alle fast!" — So rende 
hjasen. 
So møtte dei ein rev. "Kva renner du for, hjase-kase?" — "Eg renner for 
hane-kane renner — o. s. fr. — rennom, rennom alle fast!" — So rende reven. — So 
møtte dei ein skrubb. "Kva renner du for, rev-tev?" — "Eg renner for hjase-kase 
renner, — o. s. fr. — rennom, rennom alle fast!" — So rende skrubben. — So møtte 
dei ein bjørn. "Kva renner du for, skrubb-rubb?" — "Eg renner for rev-tev renner 
— o. s. fr. — rennom, rennom alle fast!" — So rende bjørnen: "Rennom, rennom 
alle fast!" sa han.
So daa dei no hadde sprunge soso langt og lenge, bar magen til aa svia paa 
bjørnen. "Eg er so svolten," sa han, "eg er kje mann til aa springa lenger, eg 
lyt faa meg mat!" — "Me skal faa oss mat," sa reven; "me vil telja: den som er 
minste namnet i, den vil me eta. Bjørn-tjørn, det er eit stort namn; 
skrubb-rubb, det er eit stort namn; rev-tev, det er eit stort namn; hjase-kase, 
det er eit stort namn; hane-kane, det er eit stort namn; høne-kjøne, det er eit 
stort namn; kjukling-nukling, det er eit lite namn: deg maa me taka!" — dermed 
glefste reven i seg den. "Rennom, rennom alle fast!" sa han daa. So rann dei.
Um eit lite bìl sa bjørnen: "Eg er like svolten, eg hev kje fenge meir mat no," 
sa han. — "Ja, koss skal me so gjera?" sa reven ; "jau, me vil telja: den som er 
minste namnet i, den vil me eta. Bjørn-tjørn, det er eit stort namn; — o. s. fr. 
— høne-kjøne, det er eit lite namn, deg maa me taka!" sa han, dermed glefste han 
i seg den. "Rennom, rennom alle fast!" sa han daa. So rann dei.
Um eit lite bìl sa bjørnen: "Eg er like svolten, eg hev kje fenge meir mat no," 
sa han. — "Ja, koss skal me so gjera?" sa reven; "jau, no veit eg det: me vil 
telja; den som er minste namnet i, den vil me eta. Bjørn-tjørn, det er eit stort 
namn — o. s. fr. — hane-kane, det er eit lite namn, deg maa me taka!" sa han, 
dermed glefste han i seg den. So sa han det: "Rennom, rennom alle fast!" sa han. 
So rann dei.
Um eit lite bìl sa bjørnen: "Eg er like svolten, eg hev kje fenge meir mat no," 
sa han. "Ja, koss skal me so gjera?" sa reven — "jau, no veit eg det: me vil 
telja; den som er minste namnet i, den vil me eta. Bjørn-tjørn, det er eit stort 
namn; skrubb-rubb, det er eit stort namn; rev-tev, det er eit stort namn; 
hjase-kase, det er eit lite namn: deg maa me taka!" sa han, dermed aat han upp 
den. So sa han det: "Rennom, rennom alle fast!" sa han; so rann dei.
Um eit lite bìl sa bjørnen: "Eg er like svolten, eg hev kje fenge meir mat no," 
sa han. "Ja-a, koss skal me so gjera?" sa reven, — "nei no veit eg det: me vil 
telja; den som er minste namnet i, den vil me eta; " og so talde han, foraste 
han kunde: "Bjørn-tjørn, det er eit stort namn; rev-tev, det er eit stort namn; 
skrubb-rubb, det er eit lite namn: deg maa me taka!" dermed tok bjørnen og reiv 
sund skrubben og glefste i seg. So var han no mestom mett daa; reven var no 
reint stappa, han. "Rennom, rennom alle fast!" sa reven. So rann dei langt og 
lenge.
So fór magen til aa svia paa bjørnen. "Eg er er so svolten, eg er kje mann til 
aa springa lenger," sa han, "eg lyt faa meg mat." — "Me skal faa oss mat," sa 
reven. "Ja kva skal me slaa paa no daa?" sa bjørnen. "Eg tenkjer me vil saa 
eitkvart," sa reven; "me vil saa næpor." So daa næporne var store og takande, sa 
reven det: "Kva vil du hava, roti hell toppen?" — "Å eg vil ikkje bry meg med 
aa rota og grava i moldi; du kann taka roti." Ja so subba bjørnen og pausa og 
aat kaali, og fekk slikt magerìv, og reven pìla og ruska og aat næpor. "Rennom, 
rennom alle fast!" sa so reven. So rann dei langt og lenge.
So fór magen til aa svia paa bjørnen. "Eg er er so svolten, eg er kje mann til 
aa springa lenger; eg lyt faa meg mat." —"Me skal faa oss mat," sa reven. "Ja 
kva skal me slaa paa daa, tru" sa bjørnen. "Jau, eg tenkjer me vil saa eitkvart, 
atter; men eg er leid av aa rota og grava etter desse næporne, eg tenkjer me vil 
saa oss rug," sa reven. So daa rugen var skjær, sa reven det: "Kva vil du no 
hava, roti hell toppen?" — "Eg vil ikkje hava meir kaal," sa bjørnen; "du kann 
taka toppen." Ja, so tok reven alle aksi, med bjørnen gjekk kjafsa og aat den 
tørre rughalmen og røterne. "Rennom, rennom alle fast!" sa so reven. So rann dei 
langt og lenge.
So tok magen til aa svia paa bjørnen. "Eg er er so svolten, eg er kje mann til 
aa springa lenger," sa han; "eg lyt faa meg mat." — "Me skal faa oss mat," sa 
reven. "Eg undrast kva me skal slaa paa no?" sa bjørnen. "Jau, eg tenkjer me vil 
fiska," sa reven. "Gakk no du ned paa isen og krafs og grav og faa deg eit hòl, 
og sting so róva ned i, og so kann du segja meg til, fyrst du kjenner det svid: 
daa bit det." Ja, so gjekk bjørnen ut paa isen og krafsa og grov, til han fekk 
hòl, og stakk róva ned-i og sette seg til aa bia paa det skulde bita. — "Sit 
lenge, sit lenge! so kjem dei store fiskarne," sa reven.
Daa no reven tenkte at bjørnen var vel klaka fast, sa han: "No bit det vel?" — 
"Ja no bit det fulla," sa bjørnen, "det svid so reint fælt." — "No rykkjer du so 
skarpt som du er god for!" sa reven. So sprang bjørnen til, eit hopp so fælt, og 
so sleit han av seg róva, veit du. Og sidan er han no stubbróva.
Daa skyna bjørnen at reven hadde narra honom heile tidi, og so vart han so 
sinna, han vilde drepa reven. So elte han etter honom, til reven fekk smjuga seg 
inn under ei fururot. So grov bjørnen til han fekk tak i den eine bakfoten til 
reven. Daa log reven seg so godt: "Just held du i fururot, og trur det er 
revefot." So slepte bjørnen foten att, og reven smette seg inn i ei urd.

Ordforklaringar:
Rennom: lat oss renna (laupa).
Fast: hardt, fort.
Ute i nateskog: ute og plukka neter (nøtter).
Driva i ljugar: gjera til ljugar.
Kruna: hjesse ("isse")
Knesta eller gnesta: smella, knaka.
Hjase: hare.
Soso: soleis.
Koss: korleis.
Forast: snarast.
Mestom: mest, godt-som,nærpaa.
Slaa paa: finna paa, raada seg til.
Pausa: eta med full munn, stappa i seg.
Pìla: plukka.
Ruska: riva.
Skjær: mata, ferdig til aa skjera.
Kjafsa: hogga med munnen.
Klaka: frjosa, isa til.
Elta: jaga, forfylgja.


[Attende til bokhylla] 




Frå Læsestykker paa landsmaal ved Nordahl Rolfsen og Bernt Støylen. Kristiania: 
Jacob Dybwads Forlag 1902. Først prenta i Dølen. Elektronisk utgåve 1998 ved Jon 
Grepstad gjon@online.no


