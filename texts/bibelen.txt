# Første Mosebok 1
1  I upphavet skapte Gud himmelen og jordi.
2  Og jordi var aud og øydi, og myrker låg yver det store djupet; men Guds Ande sveiv yver vatni.
3  Då sa Gud: Det verte ljos! So vart det ljos.
4  Og Gud såg at ljoset var godt. Og Gud skilde ljoset frå myrkret.
5  Og Gud kalla ljoset dag, og myrkret kalla han natt. Og det vart kveld, og det vart morgon, fyrste dagen.
6  Då sa Gud: Det verte ein vid kvelv midt i vatni; han skal skilja vatn ifrå vatn.
7  So gjorde Gud kvelven og skilde vatnet som er nedunder kvelven, frå det vatnet som er uppyver kvelven. Og det vart so.
8  Og Gud kalla kvelven himmel. Og det vart kveld, og det vart morgon, andre dagen.
9  Då sa Gud: Vatni under himmelen samle seg på ein stad, so det turre landet kjem fram! Og det vart so.
10  Og Gud kalla det turre landet jord, og vatni som hadde samla seg, kalla han hav. Og Gud såg det var godt.
11  Då sa Gud: Jordi bere fram gras og grode, urter som sår seg, og frukttre som ber frukt med deira frø i, utyver jordi, kvart etter sitt slag! Og so vart det.
12  Og jordi bar fram gras og grode, urter som sår seg, kvar etter sitt slag, og tre som ber frukt med deira frø i, kvart etter sitt slag. Og Gud såg det var godt.
13  Og det vart kveld, og det vart morgon, tridje dagen.
14  Då sa Gud: Det verte ljos på himmelkvelven; dei skal skilja dagen frå natti. Og dei skal vera til merke og skipa tider og dagar og år.
15  Og dei skal vera til ljos på himmelkvelven og lysa utyver jordi. Og so vart det.
16  Og Gud gjorde dei tvo store ljosi, det større ljoset til å råda um dagen og det mindre ljoset til å råda um natti, og so stjernone.
17  Og Gud sette dei på himmelkvelven til å lysa utyver jordi
18  og til å styra dagen og natti og skilja ljoset frå myrkret. Og Gud såg det var godt.
19  Og det vart kveld, og det vart morgon, fjorde dagen.
20  Då sa Gud: Det skal yrja og aula med liv i vatnet, og fuglar skal fljuga yver jordi, uppunder himmelkvelven.
21  So skapte Gud dei store sjødyri og alt levande som det yr og kryr av i vatnet, kvart etter sitt slag, og alle fljugande fuglar, kvart etter sitt slag. Og Gud såg det var godt.
22  Og Gud velsigna dei og sa: De skal veksa og aukast og fylla vatnet i havi, og fuglane skal aukast på jordi!
23  Og det vart kveld, og det vart morgon, femte dagen.
24  Då sa Gud: Jordi gjeve utor seg kvikjende av kvart slag, bufe, krek og villdyr, kvar etter sitt slag. Og so vart det.
25  Og Gud gjorde dei ville dyri, kvart etter sitt slag, og bufe av kvart eit slag, og alle dei dyr som krek på marki, kvart etter sitt slag. Og Gud såg det var godt.
26  Då sa Gud: Lat oss skapa menneske i vår likning, so dei vert biletet vårt! Dei skal råda yver fiskane i havet og yver fuglane under himmelen og yver feet og yver all jordi og yver alt liv som leikar på jordi.
27  So skapte Gud mennesket i si likning, i Guds likning skapte han det, til mann og kvinna skapte han dei.
28  Og Gud velsigna dei, og Gud sa til dei: De skal veksa og aukast og fylla jordi og leggja henne under dykk, og råda yver fiskane i havet og yver fuglane under himmelen og yver kvart dyr som røyver seg på jordi!
29  Og Gud sa: Sjå, eg gjev dykk alle urter som sår seg, alle som finst på jordi, og alle tre med alda som sår seg; det skal vera til føda for dykk.
30  Og alle dyri på jordi og alle fuglane under himmelen og alt det som yrer på jordi, alt som hev ande og liv, gjev eg alt det grøne graset til føda. Og so vart det.
31  Og Gud skoda alt han hadde gjort, og sjå, det var ovleg godt. Og det vart kveld, og det vart morgon, sette dagen.
 
 
# Første Mosebok 2
1  So vart himmelen og jordi fullferda, med heile sin her.
2  Og den sjuande dagen fullferda Gud det verket han gjorde, og kvilde den sjuande dagen etter alt verket han hadde gjort.
3  Og Gud velsigna den sjuande dagen og gjorde han heilag; for den dagen kvilde han etter alt sitt verk, det som Gud gjorde då han skapte.
4  Dette er soga um himmelen og jordi, då dei vart skapte, den tid Herren Gud gjorde jord og himmel:
5  Det fanst endå ikkje ei grøn buska på jordi, og endå hadde ikkje eit grasstrå runne. For Herren Gud hadde ikkje late det regna på jordi, og der var ingen mann til å dyrka marki.
6  Då steig det upp eim or jordi og dogga all marki.
7  Og Herren Gud skapte mannen av mold or marki og bles livsens ande i nosi hans, og mannen fekk sjel og liv.
8  Og Herren Gud gjorde ein hage i Eden, langt aust, og der sette han mannen som han hadde skapt.
9  Og Herren Gud let alle slag tre veksa upp av jordi, gilde å sjå til og gode å eta av, og midt i hagen livsens tre og det treet som gjev vit på godt og vondt.
10  Og det gjekk ei elv ut ifrå Eden. Ho vatna hagen, og sidan kløyvde ho seg i fire greiner.
11  Den fyrste heiter Pison. Det er den som renn kringum heile Havila-landet, der som det er gull.
12  Og gullet i det landet er godt. Der er det dei finn bdellium* og onykssteinen.
13  Og den andre elvi heiter Gihon; det er den som renn kringum heile Kus-landet.
14  Og den tridje elvi heiter Hiddekel; det er den som gjeng austanfor Assur. Og den fjorde elvi det er Frat.
15  Og Herren Gud tok mannen og sette han i Eden til å dyrka og varna hagen.
16  Og Herren Gud sa mannen fyre og baud: Du må gjerne eta av alle trei i hagen.
17  Men det treet som gjev vit på godt og vondt, det må du ikkje eta av; for den dag du et av det, skal du døy.
18  Og Herren Gud sa: Det er ikkje godt at mannen er einsleg. Eg vil gjeva han ei hjelp som høver for han.
19  Og Herren Gud hadde teke av jordi og skapt alle dyri på marki og alle fuglane i lufti, og han leidde dei fram til mannen og vilde sjå kva han kalla dei; og som mannen kalla kvart kvikjende, so skulde det heita.
20  Og mannen gav alt bufeet namn, og fuglane i lufti og alle villdyri, men for ein mann fann han ingi hjelp som var høveleg.
21  Då let Herren Gud ein tung svevn koma på mannen, og medan han sov, tok han eit av sidebeini hans og fyllte att med kjøt.
22  Og Herren Gud bygde ei kvinna av det sidebeinet han tok av mannen, og leidde henne fram til han.
23  Då sa mannen: Dette er då bein av mine bein og kjøt av mitt kjøt. Ho skal kallast kjerring; for ho er teki av ein kar.
24  Difor skal mannen skiljast med far sin og mor si og halda seg hjå kona si, og dei skal vera eitt kjøt.
25  Og dei var nakne, både Adam og kona hans, og dei blygdest ikkje.
 
 
# Første Mosebok 3
1  Men ormen var sløgaste av alle villdyri som Herren Gud hadde gjort, og han sa til kvinna: Kann det vera råd at Gud hev sagt at de ikkje må eta av noko tre i hagen?
2  Og kvinna sa til ormen: Me kann eta av fruktene på trei i hagen,
3  men frukti på det treet som er midt i hagen - den, sa Gud, må de ikkje eta av og ikkje røra; for då skal de døy!
4  Då sa ormen til kvinna: De skal ikkje døy.
5  Men Gud veit vel at den dag de et av frukti, skal augo dykkar opnast; og de skal verta liksom Gud og skyna godt og vondt.
6  Og kona såg at treet var godt å eta av, og tykte det var ein hugnad for augo og eit gildt tre, med di det kunde gjera ein klok. So tok ho av frukti og åt, og gav mannen sin og med seg, og han åt.
7  Då fekk dei augo upp båe tvo og gådde at dei var nakne. Og dei neste i hop lauv av fiketreet og sveipte kring livet.
8  Og dei høyrde Herren Gud som gjekk i hagen, då det leid imot kvelden og tok til å svalna. Og Adam og kona hans løynde seg for Guds augo millom trei i hagen.
9  Då ropa Herren Gud på Adam og sa til han: Kvar er du?
10  Og han svara: Eg høyrde deg i hagen. Då vart eg redd, av di eg var naken, og so løynde eg meg.
11  Då sa han: Kven sa deg det at du er naken? Hev du ete av det treet eg sa deg at du ikkje måtte eta av?
12  Og Adam sa: Kvinna som du gav meg til å vera saman med, ho gav meg av treet, og eg åt.
13  Då sa Herren Gud til kvinna: Kva er det du hev gjort! Og kvinna sa: Ormen lokka meg, og eg åt.
14  Då sa Herren Gud til ormen: For di du gjorde det, skal du vera forbanna millom alt bufeet og millom alle villdyri. På buken skal du skrida, og mold skal du eta alle dine levedagar.
15  Og hat vil eg setja millom deg og kvinna og millom di ætt og hennar ætt. Dei skal krasa ditt hovud, og du skal hogga dei i hælen.
16  Og til kvinna sa han: Stor vil eg gjera di møda, so tidt du er umhender. Med verk og vande skal du eiga born, og etter mannen din skal du stunda, og han skal hava velde yver deg.
17  Og til Adam sa han: For di du lydde kona di og åt av det treet som eg forbaud deg å eta av, so skal jordi vera forbanna for di skuld. Med møda skal du næra deg av henne alle dine levedagar.
18  Torn og tistel skal ho bera deg, og du skal eta urtene på marki.
19  Med sveiten i andletet skal du eta ditt brød, til dess du fer i jordi att; for av henne er du teken. For mold er du, og til moldi skal du attende.
20  Og Adam kalla kona si Eva; for ho vart mor åt alle dei levande.
21  Og Herren Gud gjorde skinnkjolar til Adam og kona hans og klædde dei med.
22  Og Herren Gud sa: Sjå, mannen hev vorte som ein av oss til å skyna godt og vondt. Berre han no ikkje retter ut handi og tek av livsens tre og et og lever i all æva!
23  Og Herren Gud viste han ut or Edens hage og sette han til å dyrka jordi, som han var teken utav.
24  Og han dreiv mannen burt; og framfyre Edens hage sette han kjerubane med logande sverd, som dei let brå att og fram; dei skulde vakta vegen til livsens tre.
 
 
# Første Mosebok 4
1  Og Adam budde saman med Eva, kona si, og ho vart med barn og åtte Kain. Då sa ho: Ein mann hev eg fenge av Herren!
2  Sidan åtte ho Abel, bror hans. Og Abel vart sauehyrding, og Kain vart jorddyrkar.
3  Og det hende då det leid av ei tid, at Kain bar fram åt Herren ei gåva av grøda på marki.
4  Og Abel bar og fram ei gåva, og han gav av frumselambi or fenaden sin og feittet deira. Og Herren såg blidt til Abel og gåva hans,
5  men ansa ikkje Kain og hans gåva. Då vart Kain brennande harm, og stirde nedfyre seg.
6  Og Herren sa til Kain: Kvi er du harm, og kvi stend du og stirer nedfyre deg?
7  Hev du godt i tankar, kann du ikkje då lyfta upp augo. Men hev du ikkje godt i tankar, so ligg syndi framfyre døri og lurer. Ho trår etter deg, men du lyt halda henne i age.
8  Og Kain tala med Abel, bror sin. Og det gjekk so til medan dei var utpå marki, at Kain rauk på Abel, bror sin, og slo han i hel.
9  Då sa Herren til Kain: Kvar er Abel, bror din? Og han svara: Eg veit ikkje. Skal eg gjæta bror min?
10  Då sa han: Kva hev du gjort! Høyr, blodet åt bror din ropar til meg frå jordi!
11  Og no skal du vera bannlyst frå den jordi som let upp munnen og tok imot blodet åt bror din av di hand.
12  Når du dyrkar marki, skal ho ikkje meir gjeva deg sin avle. Heimlaus og fredlaus skal du vera på jordi.
13  Då sa Kain til Herren: Skuldi mi er større enn at eg kann bera.
14  Sjå, du hev i dag drive meg ut or landet, og eg lyt løyna meg for dine augo og vera heimlaus og fredlaus på jordi, og kven som finn meg, kjem til å slå meg i hel.
15  Då sa Herren til han: Nei! for drep nokon Kain, so skal det hemnast sju gonger. Og Herren gav Kain eit merke, so dei ikkje skulde slå han i hel, kven som fann han.
16  So hadde Kain seg utor Herrens augo, og busette seg i eit land som heiter Nod*, austanfor Eden.
17  Og Kain budde saman med kona si, og ho vart med barn og åtte Hanok. Sidan tok han seg til å byggja ein by og kalla byen Hanok etter son sin.
18  Og Hanok vart far til Irad; og Irad fekk sonen Mehujael, og Mehujael fekk sonen Metusael, og Metusael fekk sonen Lamek.
19  Og Lamek tok seg tvo konor. Den eine heitte Ada, den andre heitte Silla.
20  Og Ada åtte sonen Jabal. Frå han er dei ætta dei som bur i tjeldbuer og held buskap.
21  Og bror hans heitte Jubal. Frå han er dei ætta all dei som spelar på harpa og fløyta.
22  Og Silla åtte og ein son. Han vart kall Tubalkain; og han smidde alle slag bitjarn, både av kopar og av jarn. Og syster åt Tubalkain heitte Na'ama.
23  Og Lamek sa til konone sine: Ada og Silla, høyr mine ord, Lameks konor, lyd på mi røyst! Ein mann drep eg for kvart sår og ein svein for kvar skråma eg fær.
24  For Kain skal hemnast sju gonger, men Lamek sju og sytti gonger.
25  Og Adam budde med kona si som han fyrr hadde gjort, og ho åtte ein son og kalla han Set*. For Gud hev sett meg ein annan son i staden hans Abel, sa ho, for di Kain slo han i hel.
26  Og Set fekk og ein son og kalla han Enos. Då tok dei til å kalla på Herren.
 
 
# Første Mosebok 5
1  Dette er boki um Adams-ætti: Den dagen då Gud skapte mennesket, skapte han det i Guds likning.
2  Til mann og kvinna skapte han dei. Og han velsigna dei og kalla dei menneske den dagen då dei vart skapte.
3  Då Adam var hundrad og tretti år gamal, fekk han ein son som var so lik han som det skulde vore hans eige bilete, og han kalla han Set.
4  Og etter Adam hadde fenge Set, levde han endå åtte hundrad år og fekk søner og døtter.
5  Og alle levedagane hans Adam vart ni hundrad og tretti år. So døydde han.
6  Då Set var hundrad og fem år gamal, fekk han sonen Enos.
7  Og etter Set hadde fenge Enos, levde han endå åtte hundrad og sju år og fekk søner og døtter.
8  Og alle dagane hans Set vart ni hundrad og tolv år. So døydde han.
9  Då Enos var nitti år gamal, fekk han sonen Kenan.
10  Og etter Enos hadde fenge Kenan, levde han endå åtte hundrad og femtan år og fekk søner og døtter.
11  Og alle dagane hans Enos vart ni hundrad og fem år. So døydde han.
12  Då Kenan var sytti år gamal, fekk han sonen Mahalalel.
13  Og etter Kenan hadde fenge Mahalalel, levde han endå åtte hundrad og fyrti år og fekk søner og døtter.
14  Og alle dagane hans Kenan vart ni hundrad og ti år. So døydde han.
15  Då Mahalalel var fem og seksti år gamal, fekk han sonen Jared.
16  Og etter Mahalalel hadde fenge Jared, levde han endå åtte hundrad og tretti år og fekk søner og døtter.
17  Og alle dagane hans Mahalalel vart åtte hundrad og fem og nitti år. So døydde han.
18  Då Jared var hundrad og tvo og seksti år gamal, fekk han sonen Enok.
19  Og etter Jared hadde fenge Enok, levde han endå åtte hundrad år og fekk søner og døtter.
20  Og alle dagane hans Jared vart ni hundrad og tvo og seksti år. So døydde han.
21  Då Enok var fem og seksti år gamal, fekk han sonen Metusalah.
22  Og etter Enok hadde fenge Metusalah, gjekk han på Guds veg i tri hundrad år, og han fekk søner og døtter.
23  Og alle dagane hans Enok vart tri hundrad og fem og seksti år.
24  Enok gjekk på Guds veg, og brått vart han burte; for Gud tok han til seg.
25  Då Metusalah var hundrad og sju og åtti år gamal, fekk han sonen Lamek.
26  Og etter Metusalah hadde fenge Lamek, levde han endå sju hundrad og tvo og åtti år og fekk søner og døtter.
27  Og alle dagane hans Metusalah vart ni hundrad og ni og seksti år. So døydde han.
28  Då Lamek var hundrad og tvo og åtti år gamal, fekk han ein son
29  og kalla han Noah og sa: Han skal hugga oss i arbeidet vårt og i alt vårt slit og slep på den jordi som Herren hev forbanna.
30  Og etter Lamek hadde fenge Noah, levde han endå fem hundrad og fem og nitti år og fekk søner og døtter.
31  Og alle dagane hans Lamek vart sju hundrad og sju og sytti år. So døydde han.
32  Då Noah var fem hundrad år gamal, fekk han sønene Sem, Kam og Jafet.
 
 
# Første Mosebok 6
1  Då no manneætti tok til å aukast på jordi, og dei fekk døtter,
2  då såg Guds søner at mannedøtterne var vene, og tok til konor dei som dei kåra seg.
3  Då sa Herren: Ikkje skal min Ande døma æveleg hjå menneski; for di dei hev forset seg, er dei kjøt, og dagane deira skal vera hundrad og tjuge år.
4  I den tidi var det risar på jordi, og seinare og, av di Guds søner jamleg gav seg i lag med mannedøtterne og fekk søner med dei; det var kjempone, dei namngjetne, som var til fyrr i verdi.
5  Og Herren såg at vondskapen var stor hjå manneætti på jordi, og at alt dei tenkte og emna på i hjarto sine, det var berre vondt all dagen.
6  Då angra Herren at han hadde skapt menneskja på jordi, og han var full av sorg i hjarta.
7  Og Herren sa: Eg vil tyna menneskja som eg hev skapt, og rydja henne ut av jordi, både menneske og dyr og krek og fuglane i lufti; for eg angrar at eg hev skapt dei.
8  Men Noah fann nåde hjå Herren.
9  Dette er soga um Noah og ætti hans; Noah var ein rettvis og ulastande mann millom sine samtidingar; Noah gjekk på Guds veg.
10  Og Noah fekk tri søner, Sem og Kam og Jafet.
11  Men jordi vart verre og verre i Guds augo, og jordi vart full av urett.
12  Og Gud skoda jordi, og sjå: ho var utskjemd; for alt kjøt hadde skjemt seg ut med si åtferd på jordi.
13  Då sa Gud til Noah: Eg hev sett meg fyre at eg vil gjera ende på alt kjøt. For dei hev fyllt upp jordi med urett. Og no vil eg øydeleggja både dei og jordi.
14  Gjer deg ei ark av gofertre. Med kovar og kot skal du innreida arki og bræda henne med bek både innan og utan.
15  Soleis skal du gjera henne: Tri hundrad alner lang skal arki vera, og femti alner breid, og tretti alner høg.
16  Øvst på arki skal du gjera ein glugg som når ei aln ned på veggen. Og døri skal du setja på den eine sida. Du skal gjera arki trihøg, med mange rom i kvar høgd.
17  Og eg vil lata storflodi koma med vatn yver jordi og tyna alt kjøt under himmelen som det er livsande i. Alt som er på jordi, skal døy.
18  Men med deg vil eg gjera ei pakt, og du skal ganga inn i arki, du og sønene dine og kona di og konone åt sønene dine med deg.
19  Og av alt som lever, alt kjøt, skal du taka eitt par av kvart slag med inn i arki, so du held dei i live med deg. Han og ho skal dei vera.
20  Av alle slag fuglar og av alle slag dyr og av alt kreket på marki skal par og par koma inn til deg, so dei kann halda liv i seg.
21  Og du skal sanka av all den mat som etande er, og samla det til deg; det skal vera til føda for deg og for dei.
22  Og Noah gjorde so; han gjorde i alle måtar so som Gud sa han fyre.
 
 
# Første Mosebok 7
1  So sa Herren til Noah: Gakk inn i arki, du og heile ditt hus! For deg hev eg røynt for ein rettvis mann i denne ætti.
2  Av alle reine dyr skal du taka deg ut sju par, han og ho, og av dei dyri som ikkje er reine, eitt par, han og ho;
3  like eins av fuglane i lufti sju par, han og ho, so elde kann haldast i live utyver all jordi.
4  For um sju dagar vil eg lata det regna på jordi i fyrti jamdøger, og rydja ut av verdi kvart liv eg hev skapt.
5  Og Noah gjorde i alle måtar so som Herren sa han fyre.
6  Noah var seks hundrad år gamal då storflodi kom med vatn yver jordi.
7  Då gjekk Noah og sønene hans og kona hans og konone åt sønene hans med han inn i arki og berga seg for flaumen.
8  Og av dei reine dyri og av dei dyri som ikkje er reine, og av fuglane og av alt det som krelar på marki,
9  kom par og par, han og ho, inn i arki til Noah, so som Gud hadde sagt Noah fyre.
10  Då no dei sju dagane var lidne, kom vatnet fløymande yver jordi.
11  Den syttande dagen i den andre månaden i det året då Noah var seks hundrad år gamal, den dagen brast alle brunnar i stordjupet, og himmellukone let seg upp.
12  Og regnet fossa ned på jordi i fyrti dagar og fyrti næter.
13  Denne same dagen gjekk Noah og Sem og Kam og Jafet, sønene hans Noah, og kona hans Noah og dei tri sonekonone hans med dei inn i arki,
14  dei og alle villdyr, kvart etter sitt slag, og alt bufe, kvart etter sitt slag, og alt krek som krelar på jordi, kvart etter sitt slag, og alle fuglar, kvar etter sitt slag: alt som flyg, alt som hev venger.
15  Og dei kom inn i arki til Noah, tvo og tvo av alt kjøt som det var livsande i.
16  Og dei som kom inn, var han og ho av alt kjøt, so som Gud hadde sagt han fyre. Og Herren let att etter han.
17  So kom flodi veltande yver jordi i fyrti dagar, og vatnet auka og lyfte arki, so ho flaut upp ifrå jordi.
18  Og vatnet voks og auka uhorveleg utyver jordi, og arki dreiv burtyver vatnet.
19  Og vatnet steig høgre og høgre yver jordi, so alle dei høge fjelli under heile himmelen vart gøymde.
20  Femtan alner yver jordi steig vatnet, og fjelli vart gøymde.
21  Då døydde alt kjøt som røyvde seg på jordi, både fuglar og bufe og villdyr og alt det som urde og krydde på jordi, og alt folket.
22  Alt som hadde livsandedrag i si nos, alt som var på det turre landet, døydde.
23  So rudde han* ut kvart liv som på jordi fanst, både folk og fe og krek og fuglane i lufti. Dei vart utrudde av verdi, og att vart berre Noah og det som var med han i arki.
24  Og vatnet flødde yver jordi i hundrad og femti dagar.
 
 
# Første Mosebok 8
1  Då kom Gud i hug Noah og alle villdyri og alt bufeet som var med han i arki, og Gud let ein vind fara yver jordi, og vatnet fall.
2  Og brunnane i djupet og lukone på himmelen stengdest, og regnet frå himmelen stogga.
3  Og vatnet drog seg etter kvart attende frå jordi, og vatnet minka, då hundrad og femti dagar var lidne.
4  Og den syttande dagen i den sjuande månaden tok arki grunn og stana på Ararat-fjelli.
5  Og vatnet minka meir og meir, alt til den tiande månaden; den fyrste dagen i den tiande månaden synte fjelltindane seg.
6  Og då fyrti dagar var lidne, let Noah upp vindauga på arki som han hadde gjort,
7  og slepte ut ein ramn, og den flaug til og frå, til vatnet hadde torna burt av jordi.
8  So sende han ei duva ut ifrå seg og vilde sjå um vatnet hadde sige undan frå marki.
9  Men duva fann ingen kvilestad for foten sin og kom attende til han i arki; for det stod vatn yver all jordi. Då rette han ut handi og tok henne inn til seg i arki.
10  So bia han endå sju dagar og sende so duva ut att or arki.
11  Og då det leid til kvelds, kom duva heim til han, og sjå, då hadde ho eit grønt oljetrelauv i nebben. Då skyna Noah at vatnet hadde sige undan frå jordi.
12  Men han drygde endå sju dagar til. So let han ut duva, og då kom ho ikkje att til han meir.
13  Den fyrste dagen i den fyrste månaden i det seks hundrad og fyrste året, då hadde vatnet torna burt av jordi. Og Noah tok taket av arki og såg utyver, og sjå, marki var turr.
14  Og den sju og tjugande dagen i den andre månaden var jordi heilt upp turr.
15  Då tala Gud til Noah og sa:
16  Gakk ut or arki, du og kona di og sønene dine og konone åt sønene dine med deg!
17  Og alle dei dyr som er hjå deg, alt kjøt, både fuglane og feet og alt kreket som krelar på jordi, skal du hava med deg ut, og dei skal yrja på jordi og alast og aukast utyver jordi.
18  So gjekk Noah ut, og sønene hans og kona hans og konone åt sønene hans med han.
19  Og alle dyri og alt kreket og alle fuglane, alt som røyver seg på jordi, gjekk ut or arki, kvart etter sitt slag.
20  Og Noah bygde Herren eit altar og tok utav alle dei reine dyri og utav alle dei reine fuglane og ofra brennoffer på altaret.
21  Og Herren kjende den gode angen, og Herren sa i sitt hjarta; Eg vil aldri meir forbanna jordi for menneskja skuld; for mannehjarta emnar berre på vondt alt ifrå ungdomen. Og aldri meir drepa alt liv, so som eg no gjorde.
22  Heretter skal sånad og skurd, og kulde og hete, sumar og vinter, og dag og natt aldri trjota, so lenge som jordi stend.
 
 
# Første Mosebok 9
1  Og Gud velsigna Noah og sønene hans og sa til dei: De skal veksa og aukast og fylla jordi.
2  Age og otte skal dei bera for dykk, alle dyri på jordi og alle fuglane under himmelen, alt som krelar på marki og alle fiskane i havet; i dykkar hender er dei gjevne.
3  Alt som røyver seg og lever, skal vera til føda for dykk. Som eg gav dykk dei grøne urtene, so gjev eg dykk alt dette.
4  Men kjøt med sjeli, det er blodet, i, det må de ikkje eta!
5  Og berre dykkar eige blod vil eg hemna; eg vil krevja det att av kvart dyr, og av mennesket og; kvar manns liv vil eg krevja att av hans bror.
6  Den som tek manns blod, hans blod skal menner taka; for i Guds likning skapte han* mannen.
7  Men de skal veksa og aukast; de skal yrja på jordi og auka dykk på henne.
8  Og Gud sa til Noah og sønene hans, som var med han;
9  No vil eg gjera ei pakt med dykk og etterkomarane dykkar
10  og med kvart eit levande liv som hjå dykk er, både fuglar og fe og alle dei vill dyr som er hjå dykk, alle som gjekk ut or arki, alt som lever på jordi.
11  Ei pakt vil eg gjera med dykk, og aldri meir skal alt kjøt tynast i flaumen; og aldri meir skal det koma ei flod som legg jordi i øyde.
12  Og Gud sa: Dette er merket på pakti eg set millom meg og dykk og kvart levande liv som hjå dykk er, til æveleg tid:
13  Bogen min set eg i skyi; han skal vera eit merke på pakti millom meg og jordi.
14  Og so tidt eg let skyer skyggja yver jordi, og bogen ter seg i skyi,
15  då skal eg koma i hug den pakti som er millom meg og dykk og kvart levande liv av alt kjøt, og vatnet skal aldri meir verta ei flod som tyner alt kjøt.
16  So skal bogen standa i skyi; og eg skal sjå han og minnast den ævelege pakti millom Gud og kvart levande liv av alt kjøt som til er seg på jordi.
17  Dette, sa Gud til Noah, er merket på den pakti eg hev sett millom meg og alt kjøt som til er på jordi.
18  Og Noahs-sønene, som gjekk ut or arki, det var Sem og Kam og Jafet. Og Kam var far åt Kana'an.
19  Desse tri var sønene hans Noah, og frå dei hev alle folk på jordi greina seg ut.
20  Og Noah jorddyrkar, og han var den fyrste som planta ein vinhage.
21  Og han drakk av vinen og vart drukken, og so klædde han seg naken midt inni tjeldbui.
22  Og då Kam, far åt Kana'an, såg far sin liggja naken, gjekk han ut og sa det med båe brørne sine.
23  Då tok Sem og Jafet ei kåpa og la på herdane sine og gjekk inn baklengs og breidde kåpa yver far sin; og dei vende augo burt, so dei såg ikkje blygsli åt far sin.
24  Då so Noah vakna av ruset, fekk han vita kva den yngste sonen hans hadde gjort imot han.
25  Då sa han: Forbanna skal Kana'an vera! Den lågaste av alle trælen skal han vera for brørne sine.
26  So sa han: Lova vere Herren, Sems Gud, og Kana'an vera deira træl!
27  Gud gjere det romt for Jafet! Under tjeldi hans Sem skal han bu, og Kana'an vera deira hans træl.
28  Etter storflodi levde Noah endå tri hundrad og femti år.
29  Og alle dagane hans Noah vart ni hundrad og femti år. So døydde han.
 
 
# Første Mosebok 10
1  Dette er dei ættene som hev kome frå sønene hans Noah, Sem og Kam og Jafet: Dei fekk søner etter storflodi hadde vore.
2  Sønene hans Jafet var Gomer og Magog og Madai og Javan og Tubal og Mesek og Tiras.
3  Sønene hans Gomer var Askenas og Rifat og Togarma.
4  Sønene hans Javan var Elisa og Tarsis, og Kittim og Dodanim.
5  Frå dei hev folki på heidningstrendene greina seg ut i landi sine, kvart med sitt tungemål, etter sine ætter, i sine folkeslag.
6  Sønene hans Kam var Kus og Misra'im og Put og Kana'an.
7  Sønene hans Kus var Seba og Havila og Sabta og Raema og Sabteka, og sønene hans Raema var Sjeba og Dedan.
8  Kus fekk sonen Nimrod. Han var den fyrste som fekk stort velde på jordi.
9  Han var ein veldig veidemann i Herrens augo. Difor segjer folk: Ein veldig veidemann i Herrens augo, som Nimrod.
10  Fyrst rådde han yver Babel og Erek og Akkad og Kalne i Sinear-landet.
11  Frå det landet for han til Assur, og bygde Ninive og Rehobot-Ir og Kalah
12  og Resen millom Ninive og Kalah; dette er Storstaden.
13  Misra'im vart far til ludarane og anamarane og lehabarane og naftuharane,
14  og patrusarane og kasluharane, dei som filistarane hev kome frå, og kaftorarane.
15  Kana'an vart far til Sidon - det var den fyrste sonen hans - og til Het
16  og til jebusitane og amoritane og girgasitane
17  og hevitane og arkitane og sinitane,
18  og arvaditane og semaritane og hamatitane. Sidan breidde kana'anitarættene seg vidare ut.
19  Og landskilet åt kana'anitane gjekk frå Sidon til Gasa, når ein tek leidi burtimot Gerar, og til Lesa, når ein tek leidi burtimot Sodoma og Gomorra og Adma og Sebo'im.
20  Dette var Kams-borni, etter sine ætter, med sine tungemål, i sine land og folkeslag.
21  Og Sem, eldste bror hans Jafet, han fekk og born; han er det som alle Ebers-borni er ætta frå.
22  Og sønene hans Sem var Elam og Assur og Arpaksad og Lud og Aram.
23  Og sønene hans Aram var Us og Hul og Geter og Mas.
24  Og Arpaksad fekk sonen Salah, og Salah fekk sonen Eber.
25  Og Eber fekk tvo søner. Den eine heitte Peleg; for i hans dagar vart menneski spreidde utyver jordi. Og bror hans heitte Joktan.
26  Og Joktan vart far til Almodad og Salef og Hasarmavet og Jarah
27  og Hadoram og Usal og Dikla
28  og Obal og Abimael og Sjeba
29  og Ofir og Havila og Jobab; alle desse var sønene hans Joktan.
30  Og dei budde i Aust-fjellet, frå Mesa og burtimot Sefar.
31  Dette var Sems-borni, etter sine ætter, med sine tungemål, i sine land, i sine folkeslag.
32  Dette var dei ættene som hev kome frå sønene hans Noah, etter sine ættegreiner, i sine folkeslag. Og frå dei hev folkeslagi greina seg ut yver jordi etter storflodi.
 
 
# Første Mosebok 11
1  Og heile verdi hadde eitt tungemål og same ordi.
2  Og då dei for austigjenom, fann dei ei slette i Sinear-landet, og der slo dei seg ned.
3  Og dei sa seg imillom: Kom, lat oss gjera tigl og brenna det vel! Og so bruka dei tiglet til murstein, og i staden for kalk bruka dei jordbek.
4  So sa dei: Kom, lat oss byggja oss ein by med eit tårn som når upp i himmelen, og gjera oss namngjetne, so me ikkje vert spreidde ut yver all jordi!
5  Då steig Herren ned og vilde sjå byen og tårnet som manneborni bygde.
6  Og Herren sa: Sjå, dei er eitt folk, og alle hev dei eit tungemål; dette er det fyrste dei tek seg fyre, og no vert ikkje noko umogeleg for dei, kva dei so finn på å gjera.
7  Lat oss stiga ned der og vildra tungemålet deira, so den eine ikkje skynar kva den andre segjer.
8  So spreidde Herren dei derifrå ut yver heile jordi, og dei heldt upp med å byggja på byen.
9  Difor kalla dei han Babel; for der vildra Herren tungemålet for heile verdi, og derifrå spreidde Herren dei ut yver all jordi.
10  Dette er soga um Sems-ætti: Då Sem var hundrad år gamal, fekk han sonen Arpaksad, tvo år etter storflodi.
11  Og etter at Sem hadde fenge Arpaksad, levde han endå i fem hundrad år og fekk søner og døtter.
12  Då Arpaksad var fem og tretti år gamal, fekk han sonen Salah.
13  Og etter at Arpaksad hadde fenge Salah, levde han endå fire hundrad og tri år og fekk søner og døtter.
14  Då Salah var tretti år gamal, fekk han sonen Eber.
15  Og etter Salah hadde fenge Eber, levde han endå fire hundrad og tri år og fekk søner og døtter.
16  Då Eber var fire og tretti år gamal, fekk han sonen Peleg.
17  Og etter Eber hadde fenge Peleg, levde han endå fire hundrad og tretti år og fekk søner og døtter.
18  Då Peleg var tretti år gamal, fekk han sonen Re'u.
19  Og etter Peleg hadde fenge Re'u, levde han endå tvo hundrad og ni år og fekk søner og døtter.
20  Då Re'u var tvo og tretti år gamal, fekk han sonen Serug.
21  Og etter at Re'u hadde fenge Serug, levde han endå tvo hundrad og sju år og fekk søner og døtter.
22  Då Serug var tretti år gamal, fekk han sonen Nakor.
23  Og etter Serug hadde fenge Nakor, levde han endå tvo hundrad år og fekk søner og døtter.
24  Då Nakor var ni og tjuge år gamal, fekk han sonen Tarah.
25  Og etter Nakor hadde fenge Tarah, levde han endå hundrad og nittan år og fekk søner og døtter.
26  Då Tarah hadde fyllt sytti år, fekk han sønene Abram og Nakor og Haran.
27  Dette er soga um Tarah og ætti hans; Tarah fekk sønene Abram og Nakor og Haran. Og Haran fekk sonen Lot.
28  Og Haran døydde hjå Tarah, far sin, i fødesheimen sin, i Ur i Kaldea.
29  Og Abram og Nakor tok seg konor. Kona hans Abram heitte Sarai, og kona hans Nakor heitte Milka og var dotter åt Haran, far åt Milka og Jiska.
30  Men Sarai var barnlaus; ho hadde aldri ått barn.
31  Og Tarah tok med seg Abram, son sin, og Lot Haransson, soneson sin, og Sarai, sonekona si, kona hans Abram, og dei tok ut saman frå Ur i Kaldea og vilde fara til Kana'ans-land. Og dei kom til Karan, og vart buande der.
32  Og dagane hans Tarah vart tvo hundrad og fem år. So døydde Tarah i Karan.
 
 
# Første Mosebok 12
1  Då sa Herren til Abram: Far no du ut or landet ditt, burt ifrå folket og farshuset ditt, og til det landet som eg vil syna deg!
2  Og eg vil gjera deg til eit stort folk og velsigna deg og gjera namnet ditt stort. Du skal verta ei velsigning!
3  Og eg vil velsigna dei som velsignar deg, og den som forbannar deg, vil eg forbanna. Og i deg skal alle ætter på jordi velsignast.
4  So tok Abram ut, som Herren hadde sagt han fyre, og Lot var med han. Og Abram var fem og sytti år gamal då han flutte frå Karan.
5  Og Abram tok med seg Sarai, kona si, og Lot, brorson sin, og alt godset dei hadde vunne, og det folket dei hadde fenge i Karan, og dei tok ut og vilde fara til Kana'ans-land, og dei kom til Kana'ans-land.
6  Og Abram for framigjenom landet alt til Sikems-bygdi, til terebintelunden åt More. Og kana'anitane budde då der i landet.
7  Då synte Herren seg for Abram og sa: Dette landet vil eg gjeva ætti di! Og Abram bygde der eit altar for Herren, som hadde synt seg for han.
8  Derifrå flutte han til fjelli austanfor Betel og sette upp tjeldbui si so han hadde Betel i vest og Ai i aust. Og der bygde han Herren eit altar og kalla på Herren.
9  Sidan muna Abram seg etter kvart framigjenom til sudlandet*.
10  So vart det uår i landet. Då for Abram ned til Egyptar-land og vilde halda til der; for naudi var stor i landet.
11  Då det leid so langt at han mest var komen til Egyptar-land, sa han til Sarai, kona si: Høyr no her! Eg veit at du er ei fager kvinna.
12  Og det kjem til å ganga so at når egyptarane fær sjå deg, so segjer dei: Dette er kona hans! Og so slær dei meg i hel, men deg let dei leva.
13  Kjære deg, seg du er syster mi, so det kann ganga meg vel for di skuld, og eg ikkje skal missa livet!
14  Då so Abram kom fram til Egyptar-land, såg egyptarane kvinna og tykte ho var ovfager.
15  Og hovdingane åt Farao såg henne og rosa henne for Farao. So vart kvinna henta til huset åt Farao.
16  Og Abram gjorde han vel imot for hennar skuld, og han fekk både sauer og naut og asen og drenger og gjentor og asenfyljor og kamelar.
17  Men Herren søkte Farao og huset hans med svære plagor for Sarai skuld, kona hans Abram.
18  Då kalla Farao Abram til seg og sa: Kva er det du hev gjort imot meg! Kvi let du meg ikkje vita at ho var kona di?
19  Kvi sa du at ho er syster di, so eg tok henne til kona? Sjå der hev du kona di! Taka henne og far din veg!
20  Og Farao sette nokre menner til å fylgja han på vegen med kona hans og alt det han åtte.
 
 
# Første Mosebok 13
1  So for Abram frå Egyptar-land upp til sudlandet med kona si og alt det han åtte. Og Lot var med han.
2  Og Abram var ovleg rik, både på bufe og på sylv og gull.
3  Sidan for han frå sudlandet, dagslei etter dagslei, til dess han kom til Betel, til den staden som han fyrr hadde havt tjeldbui si, millom Betel og Ai,
4  der det altaret stod som han hadde bygt bygt fyrste gongen han var der. Og der kalla Abram på Herren.
5  Men Lot, som fylgdest med Abram, hadde og sauer og naut og tjeldbuer.
6  Og landet kunde ikkje føda dei når dei budde i hop; dei hadde so mykje fe at dei kunde ikkje bu saman.
7  So vart det trette millom dei som gjætte for Abram, og dei som gjætte for Lot. Og kana'anitane og ferisitane budde då der i landet.
8  Då sa Abram til Lot: Kjære deg, lat det ikkje vera tretta millom meg og deg og millom mine hyrdingar og dine. Me er då brør!
9  Hev du ikkje heile landet fyre deg? Skil då heller lag med meg! Tek du til vinstre, so skal eg taka til høgre, og tek du til høgre, so skal eg taka til vinstre.
10  Då skoda Lot i kring seg og og såg at heile Jordan-sletta, alt burtåt Soar, var rik på vatn yver alt, som Herrens hage, som Egyptar-landet - det var fyr Herren hadde lagt Sodoma og Gomorra i øyde.
11  Og Lot valde seg ut heile Jordan-sletta. So tok Lot austigjenom, og dei skildest frå einannan.
12  Abram vart buande i Kana'ans-landet. Og Lot budde i byane på Jordan-sletta og lægra alt burtåt Sodoma.
13  Men mennene i Sodoma var vondt og synda groveleg mot Herren.
14  Og Herren sa til Abram etter Lot hadde skilt lag med han: Lat upp augo dine og sjå ikring deg frå den staden du stend, nordetter og sudetter, og mot austetter og vestetter!
15  For alt det landet du ser, vil eg gjeva deg og di ætt til æveleg tid.
16  Og eg vil lata ætti di verta som dusti på jordi; kann nokon telja dusti på jordi, so kann dei og telja di ætt.
17  Upp og far landet igjenom, so langt og so breidt som det er! For deg vil eg gjeva det.
18  So flutte Abram tjeldbuene og kom til terebintelunden åt Mamre i Hebron. Der vart han buande, og bygde Herren eit altar.
 
 
# Første Mosebok 14
1  I den tidi då Amrafel var konge i Sinear, og Arjok konge i Ellasar, og Kedorlaomer konge i Elam og Tideal konge yver Gojim,
2  då hende det at det vart ufred millom dei kongane og Bera, kongen i Sodoma, og Birsa, kongen i Gomorra, og Sineab, kongen i Adma, og Semeber, kongen i Sebo'im, og kongen i Bela, som no heiter Soar.
3  Alle desse slo seg i hop og la vegen til Siddimdalen, der Saltsjøen er no.
4  Tolv år hadde dei tent Kedorlaomer, men det trettande året fall dei frå han.
5  Og det fjortande året kom Kedorlaomer og dei kongane som var med han, og slo under seg refa'itane i Asterot-Karna'im og susitane i Ham og emitane i Sjave-Kirjata'im
6  og horitane på fjelli deira, Se'ir-fjelli, alt til El-Paran, som ligg utmed øydemarki.
7  So snudde dei og kom til En-Mispat, der som Kades ligg, og la under seg alt Amalekitar-landet og amoritane med, dei som budde i Haseson-Tamar.
8  Og kongen i Sodoma og kongen i Gomorra og kongen i Adma og kongen i Sebo'im og kongen i Bela, som no heiter Soar, dei tok ut og fylkte heren sin imot dei i Siddimdalen,
9  mot Kedorlaomer, kongen i Elam, og Tideal, kongen yver Gojim, og Amrafel, kongen i Sinear, og Arjok, kongen i Ellasar, fire kongar mot fem.
10  Men i Siddimdalen var det fullt av jordbekgrover. Og kongane i Sodoma og Gomorra laut røma, og då stupte dei ned i grovene, og dei som att var, rømde til fjells.
11  Og hine tok alt godset i Sodoma og Gomorra og all maten deira og drog burt.
12  Og dei tok med seg Lot, brorson hans Abram, og godset og drog av med; for han budde i Sodoma.
13  Men ein av dei som hadde kome seg undan, bar bod um alt dette til Abram, hebrearen, som budde attmed terebintelunden åt Mamre, amoriten. Og Mamre, han var bror åt Eskol og Aner, og dei var alle i samlag med Abram.
14  Då no Abram høyrde at brorson hans var fanga, tok han ut med alle sine fullrøynde sveinar, som var fødde og fostra i huset hans, tri hundrad og attan i talet, og sette etter dei alt til Dan.
15  Der bytte han sund flokken sin og tok på dei um natti med sveinane sine, og han vann yver dei og elte dei ratt til Hoba, som ligg nordanfor Damaskus.
16  So tok han att alt godset, og Lot, brorson sin, og hans gods tok han og att, kvinnone og heile folket med.
17  Då han so var på heimvegen og hadde vunne yver Kedorlaomer og dei kongane som var med han, kom kongen i Sodoma imot han til Sjavedalen, der som no heiter Kongsdalen.
18  Og Melkisedek, kongen i Salem, kom ut med brød og vin. Han var prest åt Gud den høgste.
19  Og han velsigna han og sa: Gud den høgste, han som eig himmel og jord, signe Abram!
20  Og lova vere Gud den høgste, som hev gjeve fiendane dine i di hand! Og Abram gav honom tiend av alt.
21  Og kongen i Sodoma sa til Abram: Gjev meg folket, og taka du godset!
22  Då sa Abram til kongen i Sodoma: Eg retter upp handi til Herren, Gud den høgste, han som eig himmel og jord:
23  Ikkje so mykje som ein tråd eller ei skoreim tek eg imot av det som ditt er. Du skal ikkje hava det å segja: Eg gjorde Abram rik.
24  Eg vil ingen ting hava, anna enn den maten som sveinane hev ete, og den luten som fell på dei mennene som var med meg, Aner og Eskol og Mamre; lat de få sin lut!
 
 
# Første Mosebok 15
1  Ei tid etter dette hadde hendt, kom Herrens ord til Abram i eit syn, og det lydde so: Ver ikkje ottefull, Abram! Eg er din skjold! Løni di skal vera ovleg stor.
2  Då sa Abram: Herre, Herre, kva vil du gjeva meg? Barnlaus fer eg min veg, og den som vert eigande huset mitt, er Elieser frå Damaskus.
3  Sjå meg hev du ikkje gjeve barn, sa Abram, og ein tenar som er fødd i huset mitt kjem til å erva meg.
4  Men sjå då kom Herrens ord til han, og det lydde so: Nei, han skal ikkje erva deg, men ein som er komen av ditt eige blod, skal erva deg.
5  Og han leidde han utanfor og sa: Sjå upp til himmelen og tel stjernone, um du er god til. So tallaus, sa han til han, skal ætti di verta.
6  Og Abram trudde Herren, og det rekna han honom til rettferd.
7  Og han sa til han: Eg er Herren, som leidde deg ut frå Ur i Kaldea, og eg vil gjeva deg dette landet til eiga.
8  Og Abram sa: Herre, Herre, kva vissa skal eg hava på det at eg skal få det til eiga?
9  Då sa Herren til han: Henta meg ei triæringskviga og ei triæringsgeit og ein triæringsver og ei turtelduva og ein duveunge!
10  So henta Abram alt dette åt han og skar dyri midt i tvo og la den eine luten av kvart dyr beint imot det andre. Men fuglane skar han ikkje sund.
11  Og rovfuglar kom dalande ned på kjøtet, men Abram jaga dei burt.
12  Då det so leid til at soli vilde glada, kom det ein tung svevn på Abram, og gruv, stort myrker, kom yver han.
13  Og han sa til Abram: Det skal du vita, at ætti di skal halda til i eit land som ikkje er deira, og dei skal træla for folket der og tola mykje vondt av det i fire hundrad år.
14  Men det folket som dei lyt træla for, vil eg og døma; og sidan skal dei draga ut med mykje gods.
15  Og du skal fara i fred til federne dine og ganga i gravi i ein god alderdom.
16  Og i den fjorde mannsalderen skal dei koma hit att; for endå vantar det noko på syndeskuldi åt amoritane fyrr målet er fullt.
17  No var soli gladd, og det var stumende myrkt. Då fekk han sjå ein rjukande omn og ein eldsloge som for fram millom kjøtstykki.
18  Den dagen gjorde Herren ei pakt med Abram og sa: Di ætt gjev eg dette landet, frå Egyptar-lands-elvi alt til den store elvi, til Fratelvi,
19  landet åt kenitane og kenisitane og kadmonitane
20  og hetitane og ferisitane og refa'itane
21  og amoritane og kana'anitane og girgasitane og jebusitane.
 
 
# Første Mosebok 16
1  Sarai, kona hans Abram, fekk ikkje born. Men ho hadde ei terna som var frå Egyptar-land og heitte Hagar.
2  Og Sarai sa til Abram: Du ser Herren meinka meg born. Kjære deg, gakk inn til terna mi! Kann henda ho fær ein son åt meg. Og Abram lydde rådi hennar Sarai.
3  So tok Sarai, kona hans Abram, og let Abram, mannen sin, få Hagar frå Egyptar-land, som var terna hennar, til kona. Då var det ti år sidan Abram hadde slege seg ned i Kana'ans-land.
4  Og han gjekk inn til Hagar, og ho vart med barn. Men då ho såg at ho var med barn, vanvyrde ho matmor si.
5  Då sa Sarai til Abram: Du skal svara for den urett eg lid. Eg bad deg sjølv taka terna mi i fang, men no ho ser at ho er med barn, vanvyrder ho meg. Herren skal døma millom meg og deg!
6  Då sa Abram til Sarai: Terna di råder du sjølv yver. Gjer med henne som du synest! Sidan var Sarai hard med henne; og ho rømde sin veg.
7  Men Herrens engel fann henne innmed vasskjelda i øydemarki, den kjelda som er frammed vegen til Sur.
8  Og han sa: Du Hagar, terna hennar Sarai, kvar kjem du frå, og kvar etlar du deg? Og ho sa: Eg laut røma frå Sarai, matmor mi.
9  Då sa Herrens engel til henne: Gakk heim att til matmor di, og bøyg deg under handi hennar!
10  Og Herrens engel sa til henne: Eg vil gjeva deg ei ætt som er endelaus; reint uteljande skal ho vera.
11  Og Herrens engel sa til henne: Sjå, du er med barn, og du skal eiga ein son. Han skal du kalla Ismael*, av di Herren høyrde deg i naudi di.
12  Det verta eit villasen til kar. Hans hand skal vera lyft mot alle, og alle hender mot han; og han skal bu austanfor alle brørne sine.
13  Og ho nemnde Herren, som hadde tala med henne, og sa: Du er Gud, den som ser! Og ho sa: Kann det vera råd at eg her hev set skimten av den som ser meg?
14  Difor kallar dei den brunnen Lakai Ro'i-brunnen*; ho er millom Kades og Bered.
15  Og Hagar fekk ein son, og Abram kalla sonen sin som Hagar hadde fenge, Ismael.
16  Abram var seks og åtti år gamal då han fekk Ismael med Hagar.
 
 
# Første Mosebok 17
1  Då Abram var ni og nitti år gamal, synte Herren seg for han og sa: Eg er Gud den allmektige. Far du fram for mi åsyn og halt deg ulastande!
2  Eg vil gjera ei pakt millom meg og deg og auka ætti di endelaust.
3  Då kasta Abram seg å gruve, og Gud tala med han og sa:
4  Sjå, eg gjer ei pakt med deg, og du skal verta far åt ei mengd med folkeslag.
5  Dei skal ikkje lenger kalla deg Abram, men du skal heita Abraham; for til far åt ei mengd med folkeslag vil eg gjera deg.
6  Og eg vil lata deg veksa og aukast, so du vert til mange folkeslag; kongar skal ættast frå deg.
7  Og eg vil setja ei pakt millom meg og deg og ætti di etter deg, frå alder til alder, ei æveleg pakt, og vera din Gud og Gud åt ætti di etter deg.
8  Og eg vil gjeva deg og ætti di etter deg det landet du no held til i, heile Kana'ans-landet, til eiga i all æva; og eg vil vera deira Gud.
9  Og Gud sa til Abraham: Og du skal halda pakti mi, både du og ætti di etter deg, frå alder til alder!
10  Dette er pakti som de skal halda, millom meg og dykk og ætti di etter deg: Alt karfolk hjå dykk skal umskjerast.
11  De skal skjera av holdet på huva* dykkar; det skal vera merket på pakti millom meg og dykk.
12  Kvart sveinbarn hjå dykk skal umskjerast fyrst det er åtte dagar gamalt, alder etter alder, både dei som er fødde i huset, og dei som er kjøpte for pengar, alle dei som er frå framande land og ikkje er av di ætt.
13  Umskjerast skal både dei som er fødde i huset ditt, og dei er kjøpt for pengane dine, So skal pakti mi te seg på holdet dykkar, ei æveleg pakt.
14  Men den som ikkje er umskoren, den som huveholdet ikkje er avskore på, den mannen skal verta utrudd or folket sitt; han hev brote mi pakt.
15  Og Gud sa til Abraham: Sarai, kona di, skal du ikkje lenger kalla Sarai; Sara skal ho heita.
16  Og eg vil velsigna henne og gjeva deg ein son med henne og; velsigna vil eg henne, og ho skal verta til mange folk; kongar yver folkeslag skal ættast frå henne.
17  Då kasta Abraham seg å gruve og lo. Og han sa med seg sjølv: Kann ein mann som er hundrad år gamal, få barn? Og Sara, som er nitti år, kann ho verta mor?
18  Og Abraham sa til Gud: Gjev Ismael måtte få leva for di åsyn!
19  Då sa Gud: Som eg hev sagt: Sara, kona di, skal eiga ein son, og du skal kalla han Isak, og eg vil gjera mi pakt med han, ei æveleg pakt for ætti hans etter han.
20  Og um Ismael, so hev eg og høyrt bøni di: Sjå, eg vil velsigna han og lata han veksa og aukast alt meir og meir. Tolv hovdingar skal han verta far til, og eg vil gjera han til eit stort folk.
21  Men pakti mi vil eg gjera med Isak, som Sara skal eiga eit anna år dette bel.
22  So sa han ikkje meir til han då. Og Gud for upp att frå Abraham.
23  Same dagen tok Abraham son sin, Ismael, og alle som var fødd i huset hans, og alle som var kjøpte for pengane hans, alt karfolket i huset hans Abraham, og skar av holdet på huva deira, som Gud hadde sagt til han.
24  Abraham var ni og nitti år gamal då huveholdet vart avskore på han.
25  Og Ismael, son hans, var trettan år gamal då huveholdet vart avskore på han.
26  Denne same dagen vart dei umskorne, både Abraham og Ismael, son hans.
27  Og alle karar i huset hans, både dei som var fødde i huset, og dei framande som var kjøpte for pengar, dei vart umskorne med han.
 
 
# Første Mosebok 18
1  Sidan synte Herren seg for han i Mamrelunden, medan han sat i døri til tjeldbui si midt på heitaste dagen.
2  Som han såg upp og skoda utyver, fekk sjå tri menner som stod framfyre han. Med same han vart var dei, sprang han imot dei frå tjelddøri og bøygde seg nedåt jordi
3  og sa: Herre, hev du noko godvilje for meg, so gjer vel og sjå innom åt tenaren din!
4  Lat oss få henta noko vatn, so de kann två føtene og kvila dykk her under treet!
5  So skal eg finna ein bete mat som de kann styrkja dykk med fyrr de fer lenger, sidan det høver seg so at de legg vegen um tenaren dykkar. Og dei sa: Ja, gjer som du segjer!
6  Då skunda Abraham seg inn i tjeldbui til Sara og sa: Nøyt deg og taka tri mål fint mjøl og knoda det og bak kakor!
7  Og burt til buskapen sprang han og tok ut ei kalv som var fin og god; den let han drengen få, og han nøytte seg og laga han til.
8  So tok han rjome og søt mjølk og kalven som drengen hadde laga til, og sette det fram åt dei, og sjølv stod han hjå dei under treet medan dei åt.
9  Då sa dei til han: Kvar er Sara, kona di? Abraham svara: Sjå der inni tjeldbui er ho.
10  Då sa han*: Når det lid ut årsmotet, kjem eg til deg att, og då hev Sara, kona di, fenge ein son. Og Sara høyrde det i tjelddøri; for den var attanfor han.
11  Men Abraham og Sara var gamle og ut i åri komne; Sara hadde det ikkje lenger so som kvendi plar hava det.
12  Difor lo Sara med seg sjølv og tenkte: Skulde eg få hug, endå so gamal og skrukkut som eg er? Og mannen min er og til års!
13  Då sa Herren til Abraham: Kvifor lær Sara og tenkjer: Kann dette vera sant at eg skal eiga barn, eg som er so gamal?
14  Er det noko som er umogeleg for Herren? Til års dette bel kjem eg hit til deg att, og då hev Sara ein son.
15  Men Sara neitta og sa: Eg lo ikkje. For ho var redd. Då sa han: Jau, du lo.
16  So gjorde mennene seg ferdige og gjekk; og dei tok leidi burtimot Sodoma; og Abraham gjekk med dei; han vilde fylgja dei på vegen.
17  Då sa Herren: Kvi skulde eg dylja for Abraham det som eg tenkjer å gjera,
18  Abraham som skal verta far til eit stort og sterkt folk? Alle folkeslag på jordi skal velsignast i han.
19  For til det hev eg valt han ut at han skal segja til borni sine og til huset sitt etter seg at dei skal halda seg etter Herrens vegar og gjera rett og skil, so Herren kann lata det ganga fram som han hev lova Abraham.
20  Og Herren sa: Klageropet yver Sodoma og Gomorra det er øgjeleg, og syndene deira dei er ovleg svære.
21  No vil eg ned og sjå um dei hev fare so ille åt som det lydest av det ropet som hev stige upp til meg; og hev dei ikkje det, so vil eg vita det.
22  So snudde mennene seg og gjekk, og dei tok vegen til Sodoma. Men Abraham stod endå framfor Herren.
23  Og Abraham gjekk innåt og sa: Vil du verkeleg riva burt dei rettvise saman med dei gudlause?
24  Um det no er femti rettvise menner i byen? Vil du då riva dei burt og ikkje spara byen for deira skuld?
25  Det er ikkje di vis å fara so åt, drepa den som rettvis er, saman med den som er gudlause, so det gjeng den rettvise like eins som den gudlause. So er ikkje di vis! Den som byter rett all jordi yver, skulde ikkje han rett!
26  Då sa Herren: Finn eg i Sodoma femti rettvise menner, so skal eg spara heile byen for deira skuld.
27  Abraham tok til ords att og sa: Sjå, eg hev våga meg til å tala til Herren, endå eg er mold og oske.
28  Um det no vanta fem på dei femti rettvise mennene? Vil du då leggja heile byen i øyde for desse fem skuld? Og han svara: Finn eg fem og fyrti, so skal eg ikkje øydeleggja han.
29  Og Abraham heldt på og tala til han og sa. Um det no finst fyrti? Og han svara: Eg skal ikkje gjera det - for dei fyrti skuld.
30  Då sa Abraham: Herren må ikkje verta vreid um eg talar! Um det no finst tretti -? Og han svara: Eg skal ikkje gjera det so sant eg finn tretti.
31  Då sa Abraham: Sjå, eg hev våga meg til å tala til Herren! Um det no finst tjuge -? Og han svara: Eg skal ikkje øydeleggja byen - for dei tjuge skuld.
32  Då sa Abraham: Herren må ikkje verta vreid um eg talar berre denne eine gongen til! Um det berre finst ti -? Og han svara: Eg skal ikkje øydeleggja han - for dei ti skuld.
33  So gjekk Herren burt, då han hadde tala til endes med Abraham. Og Abraham gjekk heim att til seg.
 
 
# Første Mosebok 19
1  Og dei tvo englane kom til Sodoma um kvelden, medan Lot sat i byporten. Då Lot fekk sjå dei, reiste han seg og gjekk imot dei, og bøygde seg nedåt jordi
2  og sa: Gode herrar, gjer so vel og ver med tenaren dykkar heim, gjev dykk til hjå meg i natt, og två føtene dykkar! So kann de vera tidleg upp i morgon og taka på vegen att. Og dei svara: Nei, me vil vera ute på torget i natt.
3  Men han nøydde dei so lenge til dei fylgde han heim og var med han inn. Og han gjorde eit gjestebod åt dei og baka usyrt brød, og so åt dei.
4  Dei hadde endå ikkje lagt seg, so kom byfolket, mennene i Sodoma, både unge og gamle, heile lyden, frå alle kantar og slo ring um huset.
5  Og dei ropa på Lot og sa til han: Kvar er dei mennene som kom heim til deg i kveld? Lat dei koma ut til oss, so me kann få vår vilje med dei!
6  Då gjekk Lot ut i døri til dei, og let henne att etter seg
7  og sa: Kjære brør, gjer då ikkje slik ei ugjerning!
8  Sjå eg hev tvo døtter som ingen kar hev vore nær. Lat meg senda dei ut til dykk, so kann de gjera med dei som de synest! Men desse mennene her, dei må de ikkje gjera noko, etter di dei hev kome inn under skuggen av taket mitt.
9  Men dei ropa: Or vegen med deg! Her kjem denne framandkaren og fær bu her, sa dei, og so gjev han seg til å døma jamt og samt! No skal me fara verre med deg enn med dei! Og dei gjekk hardt inn på mannen, på Lot, og styrmde innåt og vilde brjota sund døri.
10  Då rette mennene ut handi, tok Lot inn i huset til seg og stengde døri.
11  Og dei vildra synet på dei karane som var utfyre husdøri, både små og store, so dei fann ikkje døri, kor mykje dei streva.
12  Og mennene sa til Lot: Hev du elles nokon her, nokon måg, eller søner og døtter, eller nokon annan som høyrer deg til i byen, so skal lyt du få dei med deg burt herifrå!
13  For no skal me leggja denne staden i øyde, av di eit øgjeleg klagerop yver dei hev nått upp til Herren, og Herren hev sendt oss på den måten at me skal øydeleggja staden.
14  Då gjekk Lot ut og tala til mågane sine, dei som skulde hava døtterne hans, og sa: Upp og kom dykk burt frå denne staden! For no vil Herren øydeleggja byen. Men mågane hans tenkte at han berre vilde narra dei.
15  Det fyrste det tok til å dagast, skunda englane på Lot og sa: Upp! Tak kona di og dei tvo døtterne dine som er her, so du ikkje skal missa livet for alt det vonde skuld som er gjort i denne byen!
16  Men han tøvra. Då greip mennene han i handi, både han og kona og døtterne hans, av di Herren vilde spara han, og dei leidde han ut og slepte han ikkje fyrr dei var utanfor byen.
17  Då dei var utom byen komne, sa han*: Vil du berga livet, so røm! Sjå deg ikkje attende og stana ikkje på heile sletta! Røm upp på fjellet! elles ryk du med!
18  Då sa Lot til dei: Å nei, Herre!
19  Sjå, tenaren din hev funne nåde hjå deg, og stor er den miskunn du hev gjort meg med di du hev berga livet mitt. Men upp på fjellet kann eg ikkje nå. Ulukka kunde koma yver meg, so eg laut døy.
20  Sjå, denne byen der er snar å røma til, og han er so liten! Er han ikkje liten? Kjære, lat meg få berga meg dit, so eg vert verande i livet!
21  Då sa han til han: Ja, eg vil gjera deg til viljes i dette og, og ikkje øydeleggja den byen du talar um.
22  Skunda deg og røm dit, for eg kann ingen ting gjera fyrr du er komen der. Difor kallar dei den byen Soar*.
23  Soli hadde runne yver jordi då Lot kom til Soar.
24  Då let Herren det regna svovel og eld - frå Herren, frå himmelen - nedyver Sodoma og Gomorra
25  Og øydela både dei byane og heile sletta med alle som i byane budde og alt som på vollane voks.
26  Og kona hans Lot såg attum seg. Då vart ho til ein saltstein.
27  Um morgonen tidleg gjekk Abraham til den staden han var då han stod framfor Herren,
28  og han skoda utyver Sodoma og Gomorra og utyver alt landet på sletta, og då såg han - såg røyken valt upp av jordi som røyken av ein smelteomn.
29  So gjekk det til at då Gud øydela byane på Jordan-sletta, då kom Gud i hug Abraham og leidde Lot midt utor øydeleggjingi - den gongen han øydela dei byane som Lot hadde butt i.
30  Og Lot for frå Soar upp i fjellet og gav seg til der, og båe døtterne hans med han; for han torde ikkje bu i Soar. Og han budde i ei heller, både han og døtterne hans.
31  Då sa den eldste dotteri til den yngste: Far vår er gamal, og det finst ikkje menner i landet, so dei kunde ganga inn til oss, som visi er i all verdi.
32  Kom, lat oss gjeva far vår vin å drikka og leggja oss hjå han, so me held uppe ætti med far vår!
33  So skjenkte dei far sin vin same kvelden, og den eldste gjekk inn og la seg hjå far sin. Og han hådde ikkje då ho la seg, og heller ikkje at då ho reis upp att.
34  Og dagen etter sa den eldste til den yngste: Høyr her! I natt låg eg hjå far min. Lat oss gjeva han vin å drikka i kveld og, og gakk so du inn og legg deg hjå han, so held me uppe ætti uppe med far vår!
35  So skjenkte dei far sin vin den kvelden og. Og den yngste kom og la seg hjå han. Og han hådde ikkje at ho la seg, og heller ikkje at ho reis upp att.
36  Og båe døtterne hans Lot vart umhender med far sin.
37  Og den eldste fekk ein son og kalla han Moab. Frå han er Moab-folket ætta, alt til den dag i dag.
38  Og den yngste fekk og ein son og kalla han Ben-Ammi. Frå han er Ammons-sønene ætta, alt til den dag i dag.
 
 
# Første Mosebok 20
1  So flutte Abraham derifrå til sudlandet og sette seg ned millom Kades og Sur, og sidan helt han til i Gerar.
2  Og Abraham sa um Sara, kona si: Ho er syster mi. Og Abimelek, kongen i Gerar, sende folk ut og tok Sara.
3  Då kom Gud um natti til Abimelek i draume og sa til han: No lyt du døy, for di du hev teke denne kvinna; for ho er ei gift kona.
4  Men Abimelek hadde ikkje vore nær henne. Og han sa: Herre, vil du då drepa rettvise folk og?
5  Sa han ikkje sjølv til meg: Ho er syster mi? Og ho, ho sa og: Han er bror min. Med skuldlaust hjarta og reine hender gjorde eg dette.
6  Då sa Gud til han i draumen: Ja, eg veit at du hev gjort det med skuldlaust hjarta. Og det var eg sjølv som heldt deg frå å synda mot meg; difor let eg deg ikkje røra henne.
7  Lat no du mannen få att kona si; for han er ein profet - so bed han for deg, og då får du leva. Men gjev du henne ikkje frå deg, so må du vita at du skal døy, både du og alle dine.
8  Um morgonen tidleg reis Abimelek upp og kalla kring seg alle mennene sine og sa alt dette med dei, og karane vart ovleg redde.
9  Og Abimelek kalla til seg Abraham, og sa til han: Kva er det du hev gjort imot oss! Kva vondt hev eg gjort deg, sidan du hev lagt so stor ei synd på meg og riket mitt? Du hev fare åt imot meg som ingen skulde fara åt!
10  Kva meinte du med det at du gjorde dette? sa Abimelek til Abraham.
11  Då sa Abraham: Eg tenkte det: Dei hev visst ingen age for Gud i dette landet; dei kjem til å drepa meg for kona skuld.
12  Og so er ho og i røyndi syster mi; ho er dotter åt far min, men ikkje åt mor mi. Og ho vart kona mi.
13  Og då Gud let meg fara frå heimen min ut i vide verdi, då sa eg til henne: Dette lyt du gjera for mi skuld: Kvar me kjem helst, so seg um meg: Han er bror min.
14  So tok Abimelek både sauer og naut og drenger og gjentor og gav Abraham og let han få att Sara, kona si.
15  Og Abimelek sa: Sjå her hev du landet mitt fyre deg; bu der du helst vil!
16  Og til Sara sa han: Sjå, her gjev eg bror din tusund sylvsekel. Det skal vera ei ærebot for deg hjå alle som er med deg, so kvar og ein kann sjå du er saklaus.
17  So bad Abraham til Gud for dei, og Gud lækte Abimelek og kona hans og ternone hans, so dei fekk born.
18  For Herren hadde heilt upp stengt kvart morsliv i huset åt Abimelek for Sara skuld, kona hans Abraham.
 
 
# Første Mosebok 21
1  Og Herren såg til Sara som han hadde sagt, og Herren gjorde for Sara det som han hadde lova.
2  Sara vart med barn og fekk ein son med Abraham på hans gamle dagar, den tid som Gud hadde nemnt.
3  Abraham kalla son sin, den som Sara hadde fenge, Isak.
4  Og Abraham umskar Isak, son sin, då han var åtte dagar gamal, som Gud hadde sagt han fyre.
5  Abraham var hundrad år gamal, då Isak, son hans, kom til verdi.
6  Då sa Sara: Gud hev laga det so eg lyt læ; og alle som høyrer det, kjem til å læ åt meg.
7  Kven skulde vel sagt det til Abraham at Sara skulde leggja eit born til brjostet? sa ho, og so på hans gamle dagar hev eg fenge ein son!
8  Og sveinen voks upp, og ho vande han av, og Abraham gjorde eit stort gjestebod den dagen Isak vart avvand.
9  Og Sara såg at sonen som Hagar frå Egyptar-land, hadde so ho hadde fenge med Abraham, gjønte.
10  Då sa ho til Abraham: Du skal jaga den terna der og son hennar! For ikkje skal sonen åt denne terna erva i hop med min son, med Isak.
11  Dei ordi gjorde Abraham hjarteleg ilt for sonen skuld.
12  Men Gud sa til Abraham: Du skal ikkje hava hugilt for sveinen skuld eller terna skuld! Lyd du Sara i alt det ho segjer deg! For etter Isak skal ætti di heita.
13  Men sonen åt terna vil eg og gjera til eit folk, etter di han er din son.
14  Morgonen etter reis Abraham tidleg upp og tok fram brød og ei hit med vatn; dette gav han Hagar og la det på herdane hennar; og han let henne få sveinen og bad henne fara. So gjekk ho sin veg og vingla umkring i Be'erseba-øydemarki.
15  Og vatnet traut i hiti. Då la ho sveinen ned under ein runne,
16  og sjølv gjekk ho eit stykke burt, som eit bogeskot på lag, og sette seg der. Ho tenkte: Eg kann ikkje sjå på at sveinen døyr; difor sette ho seg eit stykke ifrå, og ho brast i og gret.
17  Men Gud høyrde sveinen øya seg, og Guds engel ropa frå himmelen til Hagar og sa til henne: Kva vantar deg, Hagar? Du tarv ikkje ottast! For Gud hev høyrt sveinen øya seg der han er.
18  Reis deg, lyft sveinen upp og hald han fast i handi; for eg vil gjera han til eit stort folk.
19  Og Gud opna augo hennar, so ho såg ein brunn; so gjekk ho dit og fyllte hiti med vatn og gav sveinen drikka.
20  Og Gud var med sveinen, og han voks upp og budde i øydemarki, og då han tok til å mannast, vart han bogeskyttar.
21  Han slo seg ned i Paran-øydemarki, og mor hans fann ei kona åt han frå Egyptar-land.
22  I same tid hende det at Abimelek og Pikol, som var hovding yver heren hans, kom og sa til Abraham: Gud er med deg i alt det du gjer.
23  So sver meg no her ved Gud at du ikkje vil fara med svik mot meg eller mot borni og etterkomarane mine! Liksom eg hev gjort vel imot deg, so skal du gjera vel imot meg og mot det landet du hev fenge tilhald i.
24  Og Abraham sa: Ja, det skal eg sverja på.
25  Og Abraham kjærde seg for Abimelek yver ein brunn som drengene hans Abimelek hadde rana til seg.
26  Då sa Abimelek: Eg veit ikkje kven som hev gjort dette. Ikkje hev du sagt meg det, og eg hev ikkje eg høyrt det heller fyrr no i dag.
27  So tok Abraham både sauer og naut og gav Abimelek, og dei gjorde ei semja seg imillom.
28  Og Abraham sette sju gimberlamma av fenaden for seg sjølve.
29  Då sa Abimelek til Abraham: Kva tyder det at du hev sett desse sju lambi for seg sjølve?
30  Han svara: Desse sju lambi skal du hava av meg; det skal vera eit vitnemål for meg at eg hev grave denne brunnen.
31  Difor kalla dei den staden Be'erseba*. For der gjorde dei båe eiden.
32  So gjorde dei då ei semja i Be'erseba. Og Abimelek og Pikol, hovdingen yver heren hans, tok ut og for heim att til Filistar-landet.
33  Og Abraham planta ei tamariska i Be'erseba, og der kalla han på Herren, ævordoms Gud.
34  Og Abraham heldt lenge til i Filistar-landet.
 
 
# Første Mosebok 22
1  Ei tid etter at dette hadde gjenge fyre seg, hende det at vilde Gud røyna Abraham. Og han sa til han: Abraham! Og Abraham svara: Ja, her er eg.
2  Då sa han: Tak no son din, din einberningsson, han som du held so av, Isak, og far til Moria-land; der skal du gjera eit brennoffer og ofra han på eit av fjelli, som eg skal segja deg.
3  Morgonen etter reis Abraham tidleg upp og kløvja asnet sitt og tok med seg tvo av drengene sine og Isak, son sin. Og då han hadde kløyvt ved til brennofferet, gav han seg på veg og gjekk til den staden som Gud hadde sagt.
4  Tridje dagen, då Abraham skoda kring seg, såg han staden han skulde til, langt burte.
5  Då sa Abraham til drengene sine: Ver no de her hjå asnet! Eg og sveinen vil ganga dit burt og beda; og so kjem me hit til dykk att.
6  So tok Abraham offerveden og la på Isak, son sin, og sjølv tok han elden og kniven i handi; og so gjekk dei tvo-eine.
7  Då sa Isak til Abraham, far sin: Du far! sa han. Og han svara: Ja, barnet mitt! Isak sa: Sjå, her er elden og veden, men kvar er lambet som me skal ofra?
8  Og Abraham svara: Gud ser seg nok sjølv ut eit offerlam, barnet mitt. Og so gjekk dei tvo-eine.
9  Då dei so kom til den staden som Gud hadde sagt, då bygde Abraham eit altar og la veden til rettes. So batt han Isak, son sin, og la han på altaret ovanpå veden.
10  Og Abraham rette ut handi og tok kniven og vilde ofra son sin.
11  Då ropa Herrens engel til han frå himmelen og sa: Abraham, Abraham! Og han svara: Ja, her er eg.
12  Då sa han: Legg ikkje hand på sveinen og gjer han ikkje noko! For no veit eg at du hev age for Gud, sidan du ikkje ein gong sparde din einberningsson for mi skuld.
13  Då Abraham skoda kring seg, fekk han auga på ein ver, som hekk fast etter horni i kjørri attanfor han. So gjekk Abraham dit og tok veren og ofra han i staden for son sin.
14  Og Abraham kalla den staden Herren ser. Difor segjer dei den dag i dag: På Herrens fjell skal han lata seg sjå.
15  Og Herrens engel ropa endå ein gong frå himmelen til Abraham
16  og sa: Ved meg sjølv sver eg, segjer Herren: For di du gjorde dette og ikkje ein gong sparde din einberningsson,
17  so skal eg storleg velsigna deg og auka ætti di endelaust, som stjernone på himmelen og sanden på havsens strand. Di ætt skal taka borgene frå sine fiendar,
18  og i di ætt skal alle folk på jordi velsignast, for di du lydde etter ordi mine.
19  So gjekk Abraham attende til drengene sine, og dei tok på heimvegen og fylgdest åt til Be'erseba. Og Abraham vart buande i Be'erseba.
20  Ei tid etter at dette hadde hendt, kom det ein og sa til Abraham: Nakor, bror din, og Milka hev og fenge born:
21  Us, som er eldst, og Bus, bror hans, og Kemuel, far til Aram,
22  og Kesed og Haso og Pildas og Jidlaf og Betuel.
23  Betuel var far åt Rebekka. Desse tri sønene fekk Nakor, bror åt Abraham, med Milka.
24  Og fylgjekona hans - ho heitte Re'uma - fekk og born; det var Tebah og Gaham og Tahas og Ma'aka.
 
 
# Første Mosebok 23
1  Alderen hennar Sara vart hundrad og sju og tjuge år gamal; det var leveåri hennar Sara.
2  Og Sara døydde i Kirjat-Arba, som no heiter Hebron, i Kana'ans land. Og Abraham gjekk heim og øya og gret yver Sara.
3  Sidan reis Abraham upp og gjekk burt ifrå liket og han tala til Hets-borni og sa:
4  Ein framand er eg imillom dykk, ein utlending. Lat meg få ein gravstad til eige hjå dykk, so eg kann få gøyma henne som eg hev mist.
5  Då svara Hets-borni Abraham og sa til han:
6  Høyr her, gode herre! Ein Guds hovding er du millom oss. I den beste av gravene våre kann du jordi henne som du hev mist. Ingen av oss skal meinka deg gravi si til å jorda henne i.
7  Då reiste Abraham seg og bøygde seg for landslyden, for Hets-borni,
8  og so tala han med dei og sa: Samtykkjer de i at eg gøymer henne som eg hev mist, so gjer vel og tel for Efron, son åt Sohar,
9  at han let meg få Makpelahelleren, som han eig, og som ligg i utkanten av gjordet hans. Han skal få gode pengar for han, er so han vil selja meg han, her midt imillom dykk, til eigande gravstad.
10  Men Efron sat midt millom Hets-borni, og Efron, hetiten, svara Abraham so dei høyrde på det, Hets-borni, alle dei som sokna til tingstaden hans, og sa:
11  Nei, høyr her, gode herre! Dette gjordet gjev eg deg, og helleren som er der, den gjev eg deg og, for augo åt landsmennene mine gjev eg deg han. Jorda du henne som du hev mist!
12  Då bøygde Abraham seg for landslyden,
13  og han tala til Efron so landslyden høyrde på det, og sa: Gjev du vilde høyra på meg! Eg legg det som gjordet er verdt. Tak imot det av meg, so eg der kann få jorda henne som eg hev mist!
14  Og Efron svara Abraham og sa til han:
15  Høyr her, herre! Eit jordstykke som er verdt fire hundrad sylvsekel, kva er det millom meg og deg? Jorda du henne som du hev mist!
16  Og Abraham skyna kva Efron meinte, og Abraham vog upp åt Efron det sylvet han hadde tala um medan Hets-borni høyrde på det, fire hundrad sylvsekel, av dei som gjekk og galdt millom kjøpmennene.
17  Og gjordet hans Efron i Makpela, som ligg austanfor Mamre, både gjordet og helleren som der er, og alle dei tre som på gjordet voks, so vidt det rokk rundt i kring, vart skøytt
18  til Abraham so dei såg på det, Hets-borni, alle dei som sokna til tingstaden hans.
19  Sidan jorda Abraham Sara, kona si, i helleren på Makpelagjordet, austanfor Mamre, der Hebron no ligg, i Kana'ans-land.
20  Og gjordet med helleren som var der, kom frå Hets-borni yver på Abrahams hender, so han fekk det til eigande gravstad.
 
 
# Første Mosebok 24
1  Abraham var gamal og langt uti åri, og Herren hadde velsigna han i eitt og alt.
2  Då sa Abraham til tenaren sin, han som var den eldste i huset og rådde yver alt det han åtte: Kjære deg, legg handi di i fanget mitt,
3  so vil eg taka ein eid av deg ved Herren, som er Gud i himmelen og på Gud jordi, at du ikkje skal lata son min gifta seg med nokor av døtterne åt Kana'ans-folket, som eg bur i lag med;
4  men til heimlandet mitt og til mitt eige folk skal du fara og festa ei kona åt Isak, son min.
5  Då sa tenaren til han: Men um no ikkje ho vil fylgja meg hit til dette landet, skal eg då taka son din attende til det landet du er komen ifrå?
6  Og Abraham svara: Vara deg so du ikkje fer dit att med son min!
7  Herren, Gud i himmelen, som tok meg ut or farshuset mitt og fødesheimen min, og som tala til meg og svor meg til og sa: Di ætt vil eg gjeva dette landet - han skal senda sin engel fyre deg, so du der finn ei kona åt son min.
8  Men vil ho ikkje fylgja deg, so skal du vera løyst ifrå eiden; far berre ikkje dit att med son min!
9  Då la tenaren handi si i fanget åt Abraham, husbonden sin, og svor han eiden på dette.
10  So tok tenaren ti kamelar av dei som husbonden hans åtte, og for av garde, og med seg hadde han alle slag gilde ting som høyrde husbonden hans til; og han tok ut og for til Mesopotamia, til byen hans Nakor.
11  Og han let kamelane leggja seg ned utanfor byen, innmed vassbrunnen; det var i kveldingi, det belet då kvinnone plar koma ut og henta vatn.
12  Og han bad: Herre, du som er Gud åt Abraham, husbonden min, å, lat det laga seg godt for meg i dag, og gjer vel imot Abraham, husbonden min!
13  Sjå, no stend eg her innmed vasskjelda medan døtterne åt bymennene kjem ut etter vatn.
14  Lat det då vera so at de møyi som eg segjer dette til: Kjære vene, halla på krukka di, og lat meg få drikka! og som svarar: Drikk du, og kamelane dine skal eg og gjeva drikka! - at ho er den du hev etla åt Isak, tenaren din, og på det skal eg skyna at du hev gjort vel mot husbonden min!
15  Og sjå, fyrr han hadde tala til endes, bar det so til at Rebekka, dotter hans Betuel, son åt Milka og Nakor, bror hans Abraham, kom ut med krukka si på oksli.
16  Det var ei ovven gjenta, ei ungmøy, som ingen kar hadde vore nær. Ho gjekk ned til kjelda og fyllte krukka si og kom upp att.
17  Då sprang tenaren imot henne og sa: Kjære vene, lat meg få drikka litt vatn av krukka di!
18  Og ho sa: Drikk, gode herre! og ho skunda seg og tok krukka si ned i handi og gav han drikka.
19  Og då han hadde drukke seg utyrst, sa ho: No skal eg henta vatn åt kamelane dine og, til dei fær nøgdi si.
20  So nøytte ho seg og tømde krukka i vasstroi, og sprang so burt til brunnen att etter vatn, og ho brynnte alle kamelane hans.
21  Og mannen stirde på henne og tagde; han vilde sjå um Herren hadde late ferdi hans lukkast eller ikkje.
22  Då so kamelane hadde drukke, tok mannen fram ein gullring som vog ein halv sekel, og tvo gullband som ho skulde hava kring armane; dei vog ti sekel.
23  Og han sa: Kven er du dotter åt? Kjære deg, seg meg det! Hev far din rom til å hysa oss i natt?
24  Og ho svara: Eg er dotter hans Betuel, son åt Nakor og Milka.
25  Me hev fullt upp både av halm og for, sa ho til han, og husrom for dykk hev me og.
26  Då la mannen seg på kne og tilbad Herren
27  og sa: Lova vere Herren, Gud åt Abraham, husbonden min! Han hev ikkje gløymt sin nåde og truskap mot husbonden min Herren hev leidt meg rette vegen fram til brorfolket åt husbonden min!
28  Men møyi sprang heim til mor si og fortalde alt dette.
29  Rebekka hadde ein bror som heitte Laban. Og Laban sprang ut til kjelda, til mannen.
30  For då han fekk sjå ringen og gullbandi som syster hans hadde kring armane, og då han høyrde Rebekka, syster hans, sa: Det og det sa mannen til meg, so gjekk han og vilde finna mannen, og sjå, der stod han hjå kamelane attmed kjelda.
31  Då sa han: Kom inn, du som Herren hev velsigna! Kvi stend du her ute? Og eg hev skipa i huset og stelt til rom åt kamelane!
32  So gjekk mannen inn i huset og kløvja av kamelane; og hin kom med halm og for åt kamelane og med vatn åt han og dei som var med han, til å två føtene i.
33  Og dei sette fram mat åt han; men han sa: Eg vil ikkje eta fyrr eg hev bore upp målemnet mitt. Han sa: Seg fram!
34  Då sa han: Eg er tenaren hans Abraham.
35  Herren hev storleg velsigna husbonden min, so han hev vorte rik; han hev gjeve han sauer og naut og sylv og gull og drenger og gjentor og kamelar og asen.
36  Og Sara, kona åt husbonden min, åtte ein son på sine gamle dagar; honom hev han gjeve alt det han eig.
37  Og husbonden min tok ein eid av meg og sagt: Du skal ikkje lata son min gifta seg med nokor av døtterne åt Kana'ans-folket, som eg bur i lag med.
38  Men til farshuset mitt skal du fara og til mi eiga ætt og festa ei kona åt son min.
39  Då sa eg til husbonden min: Men um no ikkje ho vil fylgja meg?
40  Og han sa til meg: For Herrens åsyn hev eg ferdast; han skal senda sin engel med deg og lata ferda di lukkast, so du finn ei kona åt son min av mi eigi ætt og i farshuset mitt.
41  Då skal du vera løyst ifrå eiden, når du kjem til mi eigi ætt; og vil dei ikkje gjeva deg henne, so er du og løyst ifrå eiden.
42  So kom eg då i dag til kjelda, og eg sa: Herre, du som er Gud åt Abraham, husbonden min! Å vilde du lata ferdi mi lukkast for meg!
43  Sjå, no stend me her innmed vasskjelda; lat det då vera so: når det kjem ei møy ut etter vatn, og eg segjer til henne: Kjære vene, lat meg få drikka litt vatn av krukka di,
44  Og ho segjer til meg: Drikk du, og til kamelane dine skal eg og henta vatn - so er ho den kvinna som Herren hev etla åt son til husbonden min.
45  Fyr eg hadde tala til endes, sjå, då kom Rebekka ut med krukka si på oksli, og ho gjekk ned til kjelda og auste upp vatn. Og eg sa til henne: Kjære vene, lat meg få drikka!
46  Då skunda ho seg og tok krukka si ned av oksli og sa: Drikk du, og kamelane dine skal eg og gjeva drikka. So drakk eg, og kamelane gav ho og vatn.
47  Og eg spurde henne: Kven er du dotter åt? Ho svara: Dotter hans Betuel, son åt Nakor og Milka. Då sette eg ringen i nosi hennar og gullbandi på armane hennar.
48  Og eg la meg på kne og tilbad Herren, eg lova Herren, Gud åt Abraham, husbonden min, for di han hadde styrt meg på rette vegen til å finna brordotter åt husbonden min for son hans.
49  Vil de no vera snilde og trugne mot husbonden min, so seg meg det, og vil de ikkje, so seg meg det, so eg kann venda meg på ei onnor leid!
50  Då svara Laban og Betuel og sa: Dette kjem frå Herren! Me kann ingen ting segja deg, korkje vondt eller godt.
51  Sjå, her hev du Rebekka! Tak henne og far heim att og lat son åt husbonden din få henne til kona, som Herren hev sagt!
52  Då tenaren hans Abraham høyrde dei ordi, la han seg å gruve og tilbad Herren.
53  Og tenaren tok fram sylvty og gullty og klæde og gav Rebekka, og bror hennar og mor hennar gav han og gode gåvor.
54  So åt dei og drakk, han og dei mennene som var med han, og dei var der um natti. Men då dei reis upp um morgonen, sa han: Lat meg få fara heim att til husbonden min!
55  Då sa bror hennar og mor hennar: Lat møyi få drygja eit bel hjå oss, ei åtte ti dagar; sidan kann du fara!
56  Men han sa til dei: Heft meg ikkje, no Herren hev late ferdi mi lukkast! Lat meg få taka i veg og fara heim att til husbonden min!
57  Då sa dei: Lat oss ropa på møyi og spyrja henne sjølv!
58  So ropa dei på Rebekka og sa til henne: Vil du fara med denne mannen? Ho svara: Ja, det vil eg.
59  So bad dei vel fara med Rebekka, syster si, og fostermor hennar hennar og med tenaren hans Abraham og mennene hans.
60  Og dei velsigna Rebekka og sa til henne: Du syster vår, måtte du verta til tusund gonger titusund, og måtte ætti di taka borgene frå sine uvener!
61  Og Rebekka og møyene hennar ferda seg til å stiga på kamelane og fylgde mannen. Og tenaren tok Rebekka med seg og for av garde.
62  Isak var nyst heimkomen; han hadde vore burte til Lakai Ro'i-brunnen; for han budde i sudlandet.
63  Og Isak gjekk ut på marki og vilde hava ei stund for seg sjølv då det for til å kvelda. Og då han såg upp og skoda kring seg, sjå, då kom der kamelar.
64  Og Rebekka såg upp og gådde Isak. Då sprang ho ned av kamelen
65  og sa til tenaren: Kven er denne mannen som kjem imot oss på marki? Tenaren sa: Det er husbonden min. Då tok ho sløret og hadde det for andletet.
66  So fortalde tenaren Isak alt det han hadde gjort.
67  Og Isak leidde Rebekka inn i den tjeldbui som Sara, mor hans, hadde havt, og tok Rebekka heim til seg, og ho vart kona hans, han heldt henne kjær. So fekk Isak trøyst i sorgi yver mor si.
 
 
# Første Mosebok 25
1  Og Abraham tok seg ei kona att; ho heitte Ketura.
2  Med henne fekk han sønene Simran og Joksan og Medan og Midian og Jisbak og Suah.
3  Og Joksan var far til Sjeba og Dedan; og borni hans Dedan var assurarane og letusarane og le'ummarane.
4  Og borni hans Midian var Efa og Efer og Hanok og Abida og Elda'a. Alle desse var borni hennar Ketura.
5  Abraham gav Isak alt det han åtte.
6  Men sønene åt fylgjekonone sine gav Abraham gåvor og let dei flytja burt frå Isak, son sin, og taka austetter, til Auster-land, medan han endå levde.
7  Og dette er dagane hans Abraham og den alderen han nådde: hundrad og fem og sytti år.
8  Og Abraham sålast og døydde i ein god alderdom, gamal og mett av dagar; og kom til federne sine.
9  Og Isak og Ismael, sønene hans, jorda han i Makpelahelleren, på gjordet hans Efron, son åt Sohar, hetiten, austanfor Mamre,
10  det gjordet som Abraham hadde kjøpt av Hets-borni. Der vart Abraham og Sara, kona hans jorda.
11  Men då Abraham var slokna, velsigna Gud Isak, son hans. Og Isak han budde attmed Lakai Ro'i-brunnen.
12  Dette er ættetavla åt Ismael, son hans Abraham, han som Abraham fekk med Hagar frå Egyptar-land, terna hennar Sara.
13  Og dette er namni på sønene hans Ismael, dei namni som er i ættesoga deira: Nebajot, det var eldste son hans Ismael, og Kedar og Adbe'el og Mibsam
14  og Misma og Duma og Massa
15  og Hadar og Tema og Jetur og Nafis og Kedma.
16  Dette var sønene hans Ismael; og det er namni deira, i byane og lægri deira, tolv ættehovdingar.
17  Og dette er leveåri hans Ismael: hundrad og sju og tretti år. Og han sålast og døydde og kom til federne sine.
18  Og dei budde frå Havila til Sur, som ligg midt for Egyptar-land, når du tek leidi mot Assur. Austanfor alle brødrene sine slo han seg ned.
19  Dette er ættesoga hans Isak, son åt Abraham: Abraham var far åt Isak.
20  Og Isak var fyrti år gamal då han gifte seg med Rebekka, dotter åt Betuel, aramearen frå Mesopotamia, og syster åt Laban, aramearen.
21  Og Isak bad til Herren for Rebekka, kona si; av di ho var barnlaus. Og Herren høyrde bøni hans, og Rebekka, kona hans, vart umhender.
22  Men borni drogst i livet hennar. Då sa ho: Er det so, kvi skal eg då vera til? Og ho gjekk av stad og spurde Herren.
23  Og Herren sa til henne: I livet ditt er tvo folk, og frå fanget ditt skal tvo folkeslag greina seg ut; det eine folket skal vera sterkare enn hitt, og den eldste skal tena den yngre
24  Då so tidi hennar kom at ho skulde eiga barn, sjå, då var det tvillingar i livet hennar.
25  Og den som kom fyrst, var raud, og loden yver heile kroppen, som ein feld; so kalla dei han Esau*.
26  Og då broren hans kom, heldt han med handi i hælen på Esau. So kalla dei han Jakob*. Då dei kom til verdi, var Isak seksti år gamal.
27  Og sveinane voks upp, og Esau vart ein glup veidemann og heldt til i skog og mark; men Jakob var ein mild og fredsam kar og heldt seg heime, attmed tjeldbui.
28  Isak tykte gildast um Esau, for han åt gjerne vilt; men Rebekka tykte gildast um Jakob.
29  Ein gong koka Jakob ein velling; då kom Esau heim av skogen, og var trøytt og mod.
30  Og Esau sa til Jakob: Å lat meg få gløypa i meg noko av det raude, dette raude der; eg er reint kvitt! Difor kalla dei han Edom*.
31  Då sa Jakob: Sel meg fyrst odelen din!
32  Esau svara: Du ser eg er åt og skal døy; kva skal eg då med odelen?
33  Då sa Jakob: Gjer fyrst eiden på det! So gjorde Esau eiden på det og selde odelen sin til Jakob.
34  Og Jakob gav Esau brød og linsevelling, og han åt og drakk og reis upp og gjekk sin veg. So lite vyrde Esau odelen.
 
 
# Første Mosebok 26
1  Og det kom eit uår, so det vart stor naud i landet - liksom fyrre gongen, medan Abraham levde. Då for Isak til Gerar, til Abimelek, filistarkongen.
2  Og Herren synte seg for han og sa: Far ikkje ned til Egyptar-land! Bu i det landet som eg segjer deg!
3  Hald til i dette landet! Eg skal vera med deg og velsigna deg; for deg og ætti di vil eg gjeva alle desse landi; eg vil halda den eiden eg hev svore Abraham, far din.
4  Og eg vil lata ætti di aukast, so ho vert som stjernone på himmelen, og eg vil gjeva ætti di alle desse landi, og i di ætt skal alle folk på jordi velsignast,
5  for di Abraham lydde meg og heldt alt det eg vilde han skulde halda, bodi og fyresegnene og lovene mine.
6  So vart Isak buande i Gerar.
7  Og mennene der på staden spurde han ut um kona hans. Då sa han: Ho er syster mi. For han torde ikkje segja at ho var kona hans; han var redd mennene der på staden kunde slå han i hel for Rebekka skuld, av di ho var so ven.
8  Men då han hadde vore der eit bel, bar det so til at Abimelek, filistarkongen, såg ut gjenom vindauga og fekk sjå at Isak heldt gaman med Rebekka, kona si.
9  Og Abimelek kalla Isak til seg og sa: No ser me ho er kona di! Kvi sa du at ho var syster di? Isak svara: Eg tenkte eg kunde koma til å missa livet for hennar skuld.
10  Då sa Abimelek: Kvi hev du gjort dette imot oss? Kor lett kunde ikkje det hava hendt at einkvan av folket hadde lege med kona di, og då hadde du ført skuld yver oss.
11  Sidan tala Abimelek til alt folket og lyste ut dei ordi: Den som rører denne mannen eller kona hans, skal lata livet.
12  Isak sådde korn der i landet, og det året fekk han hundrad foll; for Herren velsigna han,
13  Og mannen tok til å verta rik og vart rikare og rikare, til han var ovrik.
14  Han hadde mykje bufe, både smått og stort, og mange drenger, so filistarane vart ovundsjuke på han.
15  Og alle dei brunnane som drengene åt far hans hadde grave medan Abraham, far hans, levde, kasta filistarane att og fyllte dei med jord.
16  Og Abimelek sa til Isak: Flyt burt ifrå oss! for du hev vorte for stor for oss.
17  So flutte Isak burt og lægra i Gerardalen, og der vart han buande.
18  Og Isak grov upp att dei brunnane som dei hadde grave medan Abraham, far hans, levde, og som filistarane hadde fyllt att då Abraham var burte, og han kalla dei det same som far hans hadde kalla dei.
19  Og drengene Isak grov der i dalen og fann ei vass-år.
20  Då tok hyrdingane frå Gerar til å tretta med hyrdingane hans Isak og sa: Det er vårt vatn. Og Isak kalla brunnen Esek*, av di dei hadde dregest med han.
21  Sidan grov dei ein annan brunn. Den tretta dei og um, og han kalla han Sitna*.
22  So flutte han burt derifrå og grov ein ny brunn. Den tretta dei ikkje um, og han kalla han Rehobot*, og sa: No hev Herren gjort det romt for oss, so me kann veksa i landet.
23  Sidan for han derifrå upp til Be'erseba.
24  Same natti synte Herren seg for han og sa: Eg er Gud åt Abraham, far din. Ver ikkje redd, for eg er med deg; eg skal velsigna deg og lata ætti di aukast for Abraham skuld, han som var tenaren min.
25  So bygde han eit altar der og kalla på Herren. Og der sette han upp tjeldbui si, og drengene hans grov ein brunn.
26  Sidan kom Abimelek til han frå Gerar med Akussat, venen sin, og Pikol, herhovdingen sin.
27  Då sa Isak til dei: Kvifor kjem de hit til meg, de som hatar meg og hev jaga meg burt ifrå dykk?
28  Og dei svara: Me hev set det grant at Herren er med deg, og no segjer me: Kom, lat oss sverja ein eid oss imillom, me og du, og lat oss få gjera ei semja med deg,
29  at du ikkje skal gjera oss noko vondt, liksom heller ikkje me rørde deg, men berre gjorde vel imot deg og let deg fara i fred. No er du den som Herren hev velsigna.
30  So gjorde han eit gjestebod for dei, og dei åt og drakk.
31  Og tidleg um morgonen reis dei upp og gjorde eiden åt kvarandre. Sidan bad Isak farvel med dei, og dei for burt ifrå han i fred.
32  Same dagen hende det at drengene hans Isak kom og sa frå um den brunnen dei hadde grave. No hev me funne vatn! sa dei til han.
33  Og han kalla brunnen Siba*. Difor heiter byen Be'erseba** den dag i dag.
34  Då Esau var fyrti år gamal, gifte han seg med Judit, dotter åt ein hetit som heitte Be'eri, og med Basmat, dotter åt ein annan hetit, som heitte Elon.
35  Men dei vart ei hjartesorg for Isak og Rebekka.
 
 
# Første Mosebok 27
1  Då Isak var gamal vorten og tok til å dimmast på syni, so han ikkje kunde skilja, då kalla han til seg Esau, eldste son sin, og sa til han kalla han: Du son min! Og Esau svara: Ja, her er eg.
2  Då sa han: No er eg gamal vorten og veit ikkje kva dag eg skal døy.
3  Tak no du veidegognene dine, pilehuset og bogen, og gakk ut i marki og veid meg noko vilt,
4  og laga ein god rett åt meg, soleis som du veit eg likar det, og kom so inn til meg med det; då vil eg eta so sjeli mi kann få velsigna deg innan eg døyr.
5  Og Rebekka lydde på at Isak tala med Esau, son sin. So gjekk Esau ut i marki og vilde veida noko vilt og hava med seg heim.
6  Då sa Rebekka til Jakob, son sin: Høyr her! sa ho, eg lydde på at far din tala til Esau, bror din, og sa:
7  Kom heim med noko vilt og lag ein god rett åt meg, so eg fær eta; då vil eg velsigna deg for Herrens åsyn innan eg døyr.
8  Lyd no du meg, son min, og gjer som eg segjer deg fyre:
9  Gakk burt i buflokken og tak tvo gode kje-ungar, so skal eg laga ein god rett åt far din, soleis som eg veit han likar det,
10  og du skal ganga inn til far din med det, so han fær eta og kann velsigna deg fyrr han døyr!
11  Då sa Jakob til mor si: Du veit Esau, bror min, er loden, og eg er snaud.
12  Kann henda far min trivlar på meg. Då trur han eg vil hava han til narr, og eg færer ei forbanning yver meg og ingi velsigning.
13  Mor hans sa: Den forbanningi skal eg taka på meg, son min. Berre lyd du meg og gakk og henta meg kje-i!
14  Då gjekk han og henta dei og kom til mor si med dei, og mor hans laga ein god rett, soleis som ho visste far hans vilde lika det.
15  So tok Rebekka dei beste klædi åt Esau, eldste son sin - dei låg inni huset hjå henne - og hadde dei på Jakob, yngste son sin.
16  Og skinni av kje-ungane hadde ho på hendene og på halsen hans, der han var snaud.
17  So let ho Jakob, son sin, få den gode retten og brødet som ho hadde stelt til,
18  og han gjekk inn til far sin med det og sa: Far! Og han svara: Ja, her er eg. Kven er du, guten min?
19  Då sa Jakob til far sin: Eg er Esau, eldste son din. Eg hev gjort som du bad meg. Ris no upp og set deg og et av det eg hev veidt, so sjeli di kann velsigna meg!
20  Isak sa til son sin: Korleis kunde du finna noko so snøgt, son min? Og han svara: Herren din Gud sende det imot meg.
21  Då sa Isak til Jakob: Kom då hit, guten min, og lat meg få kjenna på deg um du er Esau, son min, eller ikkje!
22  So gjekk Jakob innåt Isak, far sin, og han trivla på han og sa: Det er målet hans Jakob, men hendene hans Esau.
23  Og han kjende han ikkje; for hendene hans var lodne som hendene åt Esau, bror hans. Og han velsigna han.
24  Er du Esau, son min? sa han. Og han svara: Ja, det er eg.
25  Set no fram åt meg, sa Isak, og lat meg få eta av det som sonen min hev veidt, so sjeli mi kann velsigna deg! Då sette han fram åt han, og han åt, og han kom med vin til han, og han drakk.
26  So sa Isak, far hans: Kom no hit og kyss meg, son min!
27  Då gjekk han burt til han og kysste han, og han kjende angen av klædi hans og velsigna han og sa: Sjå, angen av son min er lik angen av ei eng som Herren hev velsigna!
28  So gjeve Gud deg dogg frå himmelen og feite enger og nøgdi av korn og av druvesaft!
29  Folk skal tena deg, og folkeslag skal falla deg til fota. Ver herre yver brørne dine! Borni åt mor di bøygjer seg for deg! Forbanna vere dei som forbannar deg! Velsigna vere dei som velsignar deg!
30  Med same Isak hadde velsigna Jakob - det var ikkje meir enn so vidt at Jakob var komen ut att frå Isak, far sin - då kom Esau, bror hans, heim att or veideskogen.
31  Han og laga ein god rett og bar inn til far sin. So sa han til far sin: Vil ikkje risa upp og eta av det som son hans hev veidt, so sjeli di kann velsigna meg!
32  Og Isak, far hans, spurde han: Kven er du? Og han svara: Eg er Esau, eldste son din.
33  Då vart Isak so forfærd at han skalv, og han sa: Kven var det då som veide vilt og kom til meg med? Eg åt av alt saman, fyrr du kom, og velsigna han; og no lyt han vera velsigna.
34  Då Esau høyrde dei ordi av far sin, sette han i eit skrik so høgt og sårt at det var ilt å høyra. So sa han til far sin: Velsigna meg, velsigna meg og, far!
35  Men han svara: Bror din kom med list og tok velsigningi di.
36  Heiter han då ikkje med rette Jakob? sa Esau. Meg hev han no svike tvo gonger. Fyrst tok han odelen min, og sjå no hev han teke velsigningi mi. So sa han: Hev du ikkje att ei velsigning til meg og?
37  Og Isak svara Esau og sa: Sjå, no hev eg sett han til herre yver deg, og alle brørne hans hev eg gjort til tenarar, og eg hev gjeve han nøgdi av korn og druvesaft! Kva kann eg so gjera for deg, son min?
38  Og Esau sa til far sin: Hev du då berre denne eine velsigningi, far? Velsigna meg, velsigna meg og, far! Og Esau gret høgt.
39  Då tok Isak, far hans, til ords att og sa til han: Sjå, langt burte frå dei feite engene skal din bustad vera og utan himmeldoggi ovantil.
40  Av sverdet ditt skal du leva, og bror din lyt du tena; men når du ein gong riv deg laus, rister du oket hans av halsen din.
41  Men Esau hata Jakob for den velsigningi som far hans hadde lyst yver han, og Esau sa med seg sjølv: Snart kjem den tidi då me lyt syrgja yver far min; då skal eg drepa Jakob, bror min.
42  Og Rebekka fekk vita kva Esau, eldste son hennar, hadde sagt. Då sende ho bod etter Jakob, yngste son sin, og sa til han: Høyr her! Esau, bror din, vil hemna seg på deg og drepa deg.
43  Lyd no meg, son min! Gjer deg reidug og røm til Karan, til Laban, bror min,
44  Og ver hjå han eit bel, til harmen hev gjenge av bror din,
45  til vreiden hans hev vendt seg frå deg, og han hev gløymt det du hev gjorde imot han! Då skal eg senda bod og henta deg heim att. Kvi skulde eg missa dykk båe tvo på ein dag?
46  So sa Rebekka til Isak: Eg er so leid av livet for desse Hets-døtterne skuld! Skulde no Jakob og taka seg ei kona av Hets-døtterne, slik ei som desse, ei her ifrå landet, kva hadde eg då leva for?
 
 
# Første Mosebok 28
1  Og Isak kalla Jakob inn til seg og velsigna han og talde for han og sa til han: Du skal ikkje taka nokor av Kana'ans-døtterne til kona.
2  Gjer deg reidug og far til Mesopotamia, til huset åt Betuel, morfar din; få deg der ei kona, ei av døtterne hans Laban, morbror din!
3  Og Gud den allmektige velsigna deg og late ætti di veksa og aukast, so du vert til ein heil flokk med folkeslag.
4  Han gjeve deg velsigningi åt Abraham, både deg og ætti di med deg, so du kjem til å eiga det landet du no held til i, det som Gud gav Abraham!
5  So bad Isak farvel med Jakob, og han for til Mesopotamia, til Laban Betuelsson, aramearen, som var bror hennar Rebekka, mor åt Jakob og Esau.
6  Då Esau såg at Isak hadde velsigna Jakob og sendt han til Mesopotamia, av di han vilde at han skulde få seg ei kona derifrå, at han hadde velsigna han, og tala for han og sagt: Du skal ikkje taka nokor av Kana'ans-døtterne til kona!
7  og at Jakob hadde lydt foreldri sine og fare til Mesopotamia,
8  og då Esau såg at Isak, far hans, mislika Kana'ans-døtterne,
9  so gjekk han til Ismael og tok Mahalat, dotter åt Ismael, son hans Abraham, syster åt Nebajot, til kona attåt dei andre konone sine.
10  Og Jakob tok ut frå Be'erseba og gav seg på vegen til Karan.
11  So kom han til ein stad som han laut gjeva seg til um natti; for soli var gladd. Og han tok ein av steinane som låg der, og hadde til hovudgjerde, og la seg til å sova på den staden.
12  Då drøymde han og såg ein stige som stod på jordi og rakk med øvste enden upp i himmelen, og sjå, Guds englar kleiv upp og ned etter stigen.
13  Og sjå: Herren stod øvst på stigen og sa: Eg er Herren, Gud åt Abraham, far din, og Gud åt Isak. Dette landet som du no ligg i, det vil eg gjeva deg og ætti di.
14  Og ætti di skal verta som dusti på jordi, og du skal greina deg ut i vest og i aust og i nord og i sud, og i deg og di ætt skal alle ætter på jordi velsignast.
15  Og sjå, eg skal vera med deg og vara deg kvar du so fer, og leida deg attende til dette landet; eg skal ikkje sleppa deg utor augo fyrr eg hev gjort det eg hev lova deg!
16  Då Jakob vakna or svevnen, sa han: Ja, sanneleg er Herren på denne staden, og eg visste det ikkje!
17  So kom det ein otte yver han, og han sa: Kor ageleg han er, denne staden! Dette må vera Guds hus, her er porten til himmelen.
18  Um morgonen reis Jakob upp og tok den steinen han hadde havt til hovudgjerd, og reiste han upp til ein minnestein og slo olje uppå han.
19  Og han kalla staden Betel*. Men fyrr heitte byen Luz.
20  Og Jakob gjorde ein lovnad og sa: Vil Gud vera med meg og vara meg på denne ferdi mi og gjev meg mat å eta og klæde å klæda meg med,
21  og eg kjem vel heim att til huset åt far min, so skal Herren vera min Gud,
22  Og denne steinen som eg hev reist upp til ein minnestein, skal vera eit Guds hus, og av alt du gjev meg, skal eg svara deg tiend.
 
 
# Første Mosebok 29
1  So tok Jakob i vegen att og gjekk til han kom til Austmanna-landet.
2  Og då han skoda ikring seg, fekk han sjå ein brunn på marki og tri saueflokkar som låg der innmed; for av den brunnen vatna dei buskapen. Men steinen som låg yver brunnen var stor.
3  Og når alle flokkane var samla der, velte dei steinen av brunnen og vatna feet, og so la dei steinen på staden sin att, yver brunnen.
4  Og Jakob spurde dei: Kvar er de frå, brørne mine? Då svara dei: Me er frå Karan.
5  So spurde Jakob: Kjenner de Laban, son åt Nakor? Dei svara: Ja, me kjenner han
6  Jakob spurde: Lever han vel? Dei svara: Ja, det gjer han, og sjå der kjem Rakel, dotter hans, med sauene.
7  Då sa han: Sjå soli stend endå høgt; det er ikkje tidi å sanka buskapen endå. Lat sauene få drikka og gakk av og gjæt att!
8  Dei sa: Nei, det kann me ikkje fyrr alle buflokkane hev kome i hop, og steinen vert velta av brunnen; då vatnar me feet.
9  Medan han stod og tala med dei, kom Rakel med buskapen åt far sin; for det var ho som gjætte.
10  Og då Jakob såg Rakel, dotter åt Laban, morbror sin, og buskapen hans, so gjekk han innåt og velte steinen av brunnen og vatna feet åt Laban, morbror sin.
11  Og Jakob kysste Rakel og gråten tok han.
12  Og Jakob sa det med Rakel at han var skyld med far hennar, og at han var son åt Rebekka. Då sprang ho heim og sa det til far sin.
13  Med same Laban fekk høyra um Jakob, systerson sin, sprang han imot han, og slo armane kring han og kysste han og bad han med seg heim. So fortalde han Laban alt det som hadde hendt.
14  Og Laban sa til han: Ja menn er me same folket! So var han hjå han ein månads tid.
15  Då sa Laban til Jakob: Skulde du tena hjå meg for inkje, for di um du er systerson min? Seg ifrå kva du vil hava i løn!
16  No hadde Laban tvo døtter; den eldste heitte Lea, og den yngste heitte Rakel.
17  Og Lea daudøygd, men Rakel var både velvaksi og ven.
18  Og Jakob hadde huglagt Rakel; difor sa han: Eg skal tena hjå deg i sju år for Rakel, den yngste dotteri di.
19  Laban svara: Det er betre eg gjev deg henne, enn at eg gjev henne til ein annan mann. Ver du hjå meg!
20  So tente Jakob i sju år for Rakel, og dei åri tykte han var som nokre få dagar, av di han heldt so av henne.
21  Sidan sa Jakob til Laban: Lat meg få kona mi! For tidi mi er ute, og eg vil taka henne heim til meg.
22  Då bad Laban i hop alt folket der i grendi og gjorde eit gjestebod.
23  Og um kvelden tok han Lea, dotter si, og leidde henne inn til han, og han sov med hjå henne.
24  Laban let henne få Silpa, tenestgjenta si; ho skulde tena hjå Lea, dotter hans, no.
25  Men um morgonen - sjå, då var det Lea! Då sa han til Laban: Kva er det du hev gjort mot meg? Var det ikkje for Rakel eg tente hjå deg? Kvi hev du svike meg?
26  Laban svara: Me hev ikkje det for vis her i landet å gifta burt den som yngre er fyre den som er eldre.
27  Ver no hjå denne til brudlaupsvika er ute, so skal me gjeva deg den andre og, er so at du vil tena hjå meg i sju år til.
28  Og Jakob gjorde so og var hjå henne til brudlaupsdagane var ende. Då gav Laban han Rakel, dotter si, til kona.
29  Og han let Rakel, dotter si, få Bilha, tenestgjenta si; no skulde ho tena hjå henne.
30  Og Jakob tok Rakel og heim til seg, og han heldt meir av Rakel enn av Lea. Sidan tente han endå sju år til hjå Laban.
31  Då Herren såg at Lea vart vanvyrd, let han henne få born; men Rakel fekk ingi.
32  Og Lea vart med barn og åtte ein son og kalla han Ruben*; for ho sa: Herren hev set kor vondt eg hev det; no kjem mannen min til å halda av meg.
33  Og ho vart med barn ein gong til og åtte ein son og sa: Herren hev høyrt at eg var vanvyrd; difor hev han gjeve meg denne og. So kalla ho han Simeon*.
34  Og ho vart med barn endå ein gong og åtte ein son og sa: No lyt fulla mannen min halda seg til meg, sidan han hev fenge tri søner med meg. Difor kalla dei han Levi*.
35  Og ho vart med barn fjorde gongen og åtte ein son og sa: No vil eg lova Herren. Difor kalla ho han Juda*. So fekk ho ikkje fleire born då.
 
 
# Første Mosebok 30
1  Då Rakel såg at ho og Jakob ikkje fekk born, vart ho ovundsjuk på syster si og sa til Jakob: Lat meg få born! Elles so døyr eg!
2  Då vart Jakob harm på Rakel og sa: Er eg i staden åt Gud, som hev meinka deg born?
3  Då sa ho: Sjå her er Bilha, terna mi. Gakk inn til henne, so ho kann føda på fanget mitt* og hjelpa meg og til born!
4  So gav ho han Bilha, terna si, til kona, og Jakob gjekk inn til henne.
5  Bilha vart med barn og fekk ein son med Jakob.
6  Då sa Rakel: Gud hev dømt i mi sak; han hev høyrt bøni mi og gjeve meg ein son. So kalla ho han Dan*.
7  Og Bilha, terna hennar Rakel, vart med barn att og fekk ein son til med Jakob.
8  Då sa Rakel: Guds stridar hev eg stridt med syster mi, og no hev eg vunne. So kalla ho han Naftali*.
9  Då Lea såg at ho ikkje fekk fleire born, tok ho Silpa, terna si, og gav Jakob til kona.
10  Og Silpa, terna hennar Lea, fekk ein son med Jakob.
11  Då sa Lea: Til lukka! So kalla ho han Gad*.
12  Og Silpa, terna hennar Lea, fekk ein son til med Jakob.
13  Då sa Lea: Å sæle meg! For alle kvinnor kjem til å sælka meg! So kalla ho han Aser*.
14  Ein dag i kveiteskurden gjekk Ruben av og fann rune-eple* på marki og bar dei med heim til Lea, mor si. Då sa Rakel til Lea: Kjære vene, gjev meg nokre av dei rune-epli som son din hev funne!
15  Men ho svara henne: Er det ikkje nok at du hev teke mannen min? Vil du no taka rune-epli åt son min og? Då sa Rakel: Det er det same, fær eg rune-epli åt son din, so kann mannen få sova hjå deg i natt.
16  Um kvelden, då Jakob kom heim frå marki, gjekk Lea til møtes med han og sa: Det er hjå meg du skal vera i natt; eg hev tinga deg for rune-epli åt son min. So sov han hjå henne den natti.
17  Og Gud høyrde Lea, og ho vart med barn og åtte den femte sonen.
18  Då sa Lea: No hev Gud gjeve meg mi løn, for di eg let mannen få terna mi. So kalla ho han Issakar*.
19  Og Lea vart med barn att og åtte den sette sonen.
20  Då sa Lea: Gud hev gjeve meg ei god gåva. No kjem mannen min til å bu hjå meg, sidan han hev fenge seks søner med meg! So kalla ho han Sebulon*.
21  Sidan åtte ho ei dotter og kalla henne Dina.
22  Då kom Gud i hug Rakel, og Gud høyrde bønene hennar og gjorde henne barnkjømd.
23  So vart ho då umhender og åtte ein son. Då sa ho: Gud hev teke burt skammi mi.
24  Og ho kalla han Josef*; og sa: Gjev Herren vilde lata meg få ein son til!
25  Då no Rakel hadde fenge Josef, sa Jakob til Laban: Slepp meg or tenesta, so eg kann fara heim til mitt eige land!
26  Lat meg få konone og borni mine, som eg hev tent for, so vil eg fara! For du veit sjølv kor lenge eg hev tent hjå deg.
27  Då sa Laban til han: Hadde du berre nokon godvilje for meg! Eg hev fenge ei vitring um at det er for di skuld Herren hev velsigna meg.
28  Set berre på kva du vil hava i løn, sa han, so skal eg gjeva deg det!
29  Og Jakob sa til han: Du veit sjølv kor vel eg hev tent deg, og korleis bufeet ditt hev muna medan eg hev stelt det.
30  For det var lite du hadde fyrr eg kom hit, og no hev det auka mengdevis, og Herren hev velsigna deg for kvart fet eg gjekk. Men når skal no eg få syta for mitt eige hus?
31  Då sa Laban: Kva skal eg gjeva deg? Jakob svara: Du tarv ikkje gjeva meg noko. Vil du gjera som eg no segjer, so skal eg gjæta buskapen din og sjå etter han, som eg hev gjort.
32  I dag vil eg ganga gjenom heile buskapen din og skilja ut alt som er droplut eller spreklut og alt som er svart i saueflokken, og alt som er spreklut eller droplut i geiteflokken, og det skal vera løni mi.
33  Og ærlegdomen min skal svara for meg, når du heretter kjem og ser yver løni mi. Finst det hjå meg nokor geit som ikkje er droplut eller spreklut, eller nokon sau som ikkje er svart, so er dei stolne.
34  Då svara Laban: Ja ja, lat det vera som du segjer!
35  Og same dagen skilde han ut dei bukkane som var salute og spreklute, og dei alle geitene som var droplute og spreklute, alt som det var noko kvitt på, og alt som var svart i saueflokken, og let sønene sine taka vare på det.
36  Og han la tri dagsleider millom seg og Jakob. Og Jakob laut gjæta det som att var av fenaden hans Laban.
37  Men Jakob fann seg grøne stavar av poppel og hasl og løn og randa dei, so den kvite veden synte millom borkerendene.
38  Og stavane som han hadde randa, sette han upp i trørne, i vasskupone, der småfeet kom og skulde drikka, midt for augo på småfeet; for det var jamt dei flaug når dei kom og skulde drikka.
39  So para småfeet seg innmed stavane og fekk ungar som var salute og droplute og spreklute.
40  Men lambi skilde Jakob ifrå og let småfeet venda augo mot det som var salut, og mot alt som var svart i buskapen hans Laban. Soleis fekk han seg flokkar for seg sjølv og slepte dei ikkje i hop med buskapen hans Laban.
41  Og kvar gong det var triveleg småfe som flaug, so sette Jakob randestavane i trørne, midt for augo på dei, so dei skulde para seg innmed stavane.
42  Men var det slikt som ikkje vilde trivast, so sette han ikkje stavane der. Soleis fekk Laban det feet som ikkje vilde trivast, og Jakob det som var triveleg.
43  Og mannen vart rikare og rikare og fekk mykje bufe og gjentor og drenger og kamelar og asen.
 
 
# Første Mosebok 31
1  So fekk han høyra at sønene hans Laban hadde sagt: Jakob hev teke alt det som far vår åtte, og av det som far vår åtte, hev han lagt seg til all denne rikdomen.
2  Og Jakob såg på andletet hans Laban at han var ikkje den same mot han som han hadde vore.
3  Og Herren sa til Jakob: Far attende til landet åt federne dine og til ditt eige folk, og eg skal vera med deg.
4  Då sende Jakob bod etter Rakel og Lea og bad dei koma ut på marki, til buskapen hans.
5  Og han sa til dei: Eg ser på andletet åt far dykkar at han er ikkje den same mot meg som fyrr. Men Gud åt far min hev vore med meg.
6  Og de veit sjølve at eg hev tent far dykkar det beste eg vann.
7  Og far dykkar hev svike meg og brigda um att løni mi dei ti gongene. Men Gud let han ikkje få lov til å gjera meg noko skade.
8  Når han sa: Dei dei droplute skal vera løni di, so fekk alt småfeet droplute ungar; og når han sa: Dei salute skal vera di løn, so fekk alt småfeet salute ungar.
9  Soleis tok Gud feet frå far dykkar og gav meg det.
10  Og ved det leitet då småfeet flaug, drøymde eg at eg let upp augo og såg ikring meg, og sjå, då var bukkane som sprang på småfeet, salute og droplute og skjengjute.
11  Og Guds engel sa til meg i draumen: Jakob! Og eg svara: Ja, her er eg.
12  Då sa han: Lat upp augo, so skal du få sjå at alle bukkane som spring på småfeet, er salute og droplute og skjengjute. For eg hev set korleis Laban fer åt mot deg.
13  Eg er den Gud som du såg i Betel, der du salva ein minnestein, der som du gjorde meg ein lovnad. Gjer deg no reidug og far ut or dette landet og attende til fødesheimen din!
14  Då svara Rakel og Lea og sa til han: Hev då me endå nokon lut og arv i huset åt far vår?
15  Hev ikkje han rekna oss for framande? Han hev selt oss og sjølv øydt upp det han fekk for oss.
16  All rikdomen som Gud hev teke frå far vår, høyrer oss og borni våre til. Gjer no berre du alt det som Gud hev sagt til deg!
17  So budde Jakob seg til ferdi og sette borni og konone sine på kamelane.
18  Og han tok med seg alt bufeet sitt og alt godset som han hadde samla seg, det feet han åtte og hadde ale seg til i Mesopotamia, og vilde fara til Isak, far sin, i Kana'ans-land.
19  Laban hadde gjenge av og skulde klyppa sauene sine. Då stal Rakel med seg husgudane som far hennar hadde.
20  Og Jakob stal seg burt ifrå Laban, aramearen, og gat ikkje noko um at han vilde fara sin veg.
21  Han tok ut med alt det han åtte, og gav seg på vegen og sette yver elvi* og tok leidi mot Gilead-fjellet.
22  Tridje dagen etter fekk Laban vita at Jakob hadde stroke sin veg.
23  Då tok han med seg skyldfolki sine og sette etter han sju dagsleider og nådde han att på Gilead-fjellet.
24  Men Gud kom til Laban, aramearen, i ein draum um natti og sa til han: Vara deg no og seg ikkje eit ord til Jakob!
25  Då Laban nådde att Jakob, hadde Jakob sett upp tjeldbui si på fjellet; og Laban og skyldfolki hans sette og upp bui si på Gilead-fjellet.
26  Og Laban sa til Jakob: Kva tyder det at du hev stole deg burt ifrå meg og drege døtterne mine av garde som dei var hertekne?
27  Kvi løynde du deg av og stal deg burt ifrå meg? Kvi sa du det ikkje til meg, so eg kunde fylgt deg på vegen med glederop og song og trummor og harpor?
28  Du let meg ikkje ein gong få kyssa sønene og døtterne mine. Dette var uvisleg gjort av deg!
29  Eg hev det i mi makt å gjera dykk ilt. Men Gud åt far dykkar sa til meg i natt: Vara deg no og seg ikkje eit ord til Jakob!
30  Men var det no so at du laut taka ut, av di du lengta so sårt etter farshuset ditt, kvi stal du då gudane mine?
31  Då svara Jakob og sa til Laban: Eg var redd; eg tenkte du kunde taka døtterne dine frå meg med hardo.
32  Men den du finn husgudane dine hjå, han skal ikkje leva. Sjå no etter, og lat skyldfolki våre vera vitne, um du kannast med noko av det eg hev med meg, og tak det so til deg! Men Jakob visste ikkje at Rakel hadde teke dei.
33  Og Laban gjekk inn i bui hans Jakob og i bui hennar Lea og i bui åt båe ternone, men fann ikkje noko. So gjekk han ut or bui hennar Lea og inn i bui hennar Rakel.
34  Men Rakel hadde teke husgudane og lagt dei i kamelsalen og sett seg på dei. Og Laban ransaka heile bui, men fann ikkje noko.
35  Og ho sa til far sin: Far må ikkje vera vond for di eg ikkje kann reisa meg upp for han! For det er so med meg no som stundom plar vera med kvinnone. Og han leita både høgt og lågt, men fann ikkje husgudane.
36  Då vart Jakob harm og skjemde på Laban. Og Jakob tok til ords og sa til Laban: Kva hev eg forbrote, kva vondt hev eg gjort, sidan du elter meg so?
37  No hev du ransaka alt det eg hev; kva fann du då som høyrer huset ditt til? Legg det fram her og lat mine og dine skyldfolk få sjå det, so dei kann døma millom oss tvo!
38  No hev eg vore hjå deg i tjuge år; søyone og geitene dine hev aldri kasta, og verane i fenaden din hev eg ikkje ete upp.
39  Det som var ihelrive, kom eg ikkje heim til deg med. Sjølv bøtte eg skaden. Av meg kravde du det, anten det var stole um dagen eller um natti.
40  Um dagen vilde hete tyna meg, og kulden um natti, eg fekk ikkje svevn på augo.
41  Tjuge år er det no eg hev vore hjå deg; fjortan år hev eg tent for båe døtterne dine og seks år for fenaden din; men du brigda um att løni mi dei ti gongene.
42  Hadde ikkje Gud åt far min, han som var Gud åt Abraham, og som Isak og ber age for, hadde ikkje han vore med meg, so hadde du visst no sendt meg burt med tvo hender tome. Men Gud hev set mi møda og alt mitt slep, og han hev dømt i natt.
43  Då svara Laban og sa til Jakob: Det er mine døtter og mine born og min buskap og mitt alt du ser. Kva skulde eg då no gjera desse døtterne mine eller borni deira, som dei hev født til verdi?
44  So kom no og lat oss gjera ei semja, eg og du, og den skal vera til vitne millom meg og deg!
45  So tok Jakob ein stein og reiste han upp til ein minnestein.
46  Og Jakob sa til skyldfolki sine: Sanka i hop stein! So fann dei seg steinar og bygde ein varde og sette seg og åt der, innmed varden
47  Og Laban kalla varden Jegar-Sahaduta*, men Jakob kalla han Gal-Ed*.
48  Og Laban sa: Denne varden skal vera vitne millom meg og deg i dag. Difor kalla dei han Gal-Ed,
49  og Mispa*, av di han sa: Herren halde vakt millom meg og deg, når me kjem einannan or syni.
50  Fer du ille med døtterne mine, eller tek du deg andre konor attåt døtterne mine, då er det fulla ingen mann innmed oss, men kom i hug det: Gud er vitne millom meg og deg.
51  Og Laban sa til Jakob: Sjå, denne varden og denne minnesteinen som eg hev reist millom meg og deg -
52  vitne skal dei vera, både varden og minnesteinen, at ikkje skal eg fara framum denne varden burt til deg, og ikkje skal du fara hitum denne varden til meg på det som vondt er.
53  Gud åt Abraham og Gud åt Nakor døme millom oss, han som var Gud åt far deira! So svor Jakob ved han som Isak, far hans, hadde age for.
54  Og Jakob ofra eit slaktoffer på fjellet og bad skyldfolki sine eta med seg. Og dei åt med han og var på fjellet um natti.
55  Um morgonen tidleg reis Laban upp og kysste sønene og døtterne sine og velsigna dei. So tok Laban ut og for heim att til seg.
 
 
# Første Mosebok 32
1  Og Jakob for sin veg framigjenom, og Guds englar møtte han.
2  Då Jakob såg dei, sa han: Dette er Guds herlæger, og han kalla den staden Mahana'im*.
3  Og Jakob sende folk fyre seg til Se'ir-landet, til Edomsmarki, med bod til Esau, bror sin.
4  Og han dei fyre: So skal segja til herren min, Esau: So segjer Jakob, tenaren din: Eg hev halde til hjå Laban og trøytt der til no.
5  Og eg hev fenge meg uksar og asen og småfe og drenger og gjentor og no var eg huga til å senda deg bod um dette, herre bror, um eg kunde gjera deg blid på meg.
6  Og dei kom attende til Jakob og sa: Me råka Esau, bror din; og rett no kjem han sjølv til møtes med deg, og fire hundrad mann med han.
7  Då vart Jakob ovleg redd, og det var so bringa hans vilde snøra seg i hop. Og han bytte folket som var med han, og sauene og nauti og kamelane i tvo læger.
8  For han tenkte: Um Esau kjem yver det eine lægret og slær det ned, so kann det lægret som att er, få berga seg undan.
9  Og Jakob sa: Du Gud åt Abraham, godfar min, du Gud åt Isak, far min, du Herre, som sa til meg: Far attende til landet ditt og folket ditt, og eg skal gjera vel imot deg -
10  eg er ikkje verd all den miskunn og all den truskap du hev vist imot tenaren din; for med stav i hand gjekk eg yver denne Jordan-elvi, og er eg vorten til tvo læger.
11  Å, berga meg for Esau, bror min; for eg er so redd han; eg ottast han kann koma og slå i hel meg og mine, både mor og born.
12  Du hev då sjølv sagt: Eg skal allstødt gjera vel imot meg og lata ætti di verta som havsens sand, som det ikkje er tal på.
13  So var han der um natti, og av alt det han åtte, tok han ut ei gåva til Esau, bror sin:
14  tvo hundrad geiter og tjuge bukkar, tvo hundrad søyor og tjuge verar,
15  tretti mjølkekamelar med føli deira, fyrti kyr og ti uksar, tjuge asenfyljor og ti asenfolar.
16  Og han let drengene sine fara i vegen med dette, kvar drift for seg, og sa til dei: Far de fyre meg, og lat det vera eit godt stykke millom kvar drift!
17  So sa han til den fyrste av dei: Når Esau, bror min, møter deg og han talar til deg og spør: Kven høyrer du til, og kvar skal du av, og kven eig den bølingen du driv fyre deg? -
18  då skal du segja: Jakob, tenaren din; det er ei gåva han sender Esau, herren min, og snart kjem han sjølv etter.
19  Sameleis tala han til den andre og den tridje og til alle drivarane og sa: Soleis skal de tala til Esau når de møter han,
20  de skal segja: Snart kjem Jakob, tenaren din, etter. For han tenkte: Eg vil blidka han med denne gåva som eg sender fyre meg, og sidan vil eg sjå han i andletet; kann henda han då tek vel imot meg.
21  So for dei fyre med gåva, og sjølv var han i lægret den natti.
22  Same natti reis han upp og tok båe konone og båe ternone sine og alle dei elleve sønene sine og gjekk yver Jabbok-vadet.
23  Han tok og flutte dei yver åi, og alt det han åtte, førde han yver.
24  So var Jakob att åleine. Då kom det ein mann og drogst med han radt til i dagingi.
25  Og då mannen såg at han ikkje kunde råda med han, tok han burtpå mjødmeskåli hans, og mjødmi gjekk or led på Jakob, medan dei drogst.
26  Og han sa: Slepp meg, for no er det dagen! Men Jakob: Eg slepper deg ikkje, utan du velsignar meg.
27  Då spurde mannen: Kva heiter du? Han svara: Jakob.
28  Då sa mannen: Du skal ikkje lenger heita Jakob, men Israel*. For du hev stridt med Gud og med menneske og vunne.
29  Og Jakob spurde han og sa: Kjære deg, seg meg namnet ditt! Men han svara: Kvi spør du etter namnet mitt? Og han velsigna han der.
30  Og Jakob kalla den staden Pniel*; for eg hev set Gud andlet mot andlet, sa han og endå berga livet.
31  Og med same han var komen framum Pnuel, rann soli. Og han var halt i mjødmi.
32  Difor er det so den dag i dag at Israels-borni aldri et den store seni som er på mjødmeskåli, av di han tok burtpå mjødmeskåli hans Jakob på den store seni der er.
 
 
# Første Mosebok 33
1  Og Jakob skoda framyver, og sjå, der kom Esau og fire hundrad mann med han. Då skifte han borni millom Lea og Rakel og båe ternorne
2  og sette ternorne og borni deira fremst og Lea og borni hennar attanfor dei og Rakel med Josef attarst.
3  Og sjølv gjekk han fram fyre dei og bøygde seg nedåt jordi sju gonger, til dess han kom tett innåt bror sin.
4  Men Esau sprang imot han og tok han i fanget og la armane um halsen hans og kysste han, og dei gret.
5  Då han såg upp, vart han var kvinnone og borni; då sa han: Kva er dette for folk du hev med deg? Jakob svara: Det er dei borni som Gud hev unnt tenaren din.
6  So gjekk ternorne fram med borni sine og bøygde seg.
7  Og Lea og borni hennar gjekk og fram og bøygde seg. Sida gjekk Josef og Rakel fram og bøygde seg.
8  Då sa han: Kva vilde du med heile det lægret som eg møtte? Hin svara: Eg vilde gjera deg blid på meg, herre bror.
9  Då sa Esau: Eg hev nok, bror. Hav du sjølv det som ditt er!
10  Jakob svara: Å nei, kjære vene! Hev du noko godvilje for meg, so tak imot gåva mi! For då eg såg deg i andletet, var det som eg såg Guds andlet; med di du var so blid imot meg.
11  Kjære deg, taka imot gåva eg sende deg! For Gud hev vore god mot meg, og eg hev nok av alle slag. Og han nøydde han til han tok imot det.
12  So sa Esau: Lat oss taka ut og koma i vegen, so skal eg fara jamte med deg.
13  Men Jakob svara: Du veit, herre bror, at borni ikkje toler mykje, og eg hev lambsøyor og nybære kyr å taka vare på. Driv ein dei for hardt, um det berre er ein dag, so døyr alt småfeet.
14  Vil ikkje du gjera vel og fara fyre tenaren din, herre bror! So kann eg rusla so smått, etter som driftene og borni orkar til, til dess eg kjem til deg i Se'ir.
15  Då sa Esau: So vil eg få lov til å lata nokre av dei mennene eg hev med, vera att hjå deg. Men hin svara: Kvi då? Berre du vil vera blid på meg, herre bror!
16  So snudde Esau um same dagen og for sin veg heim att til Se'ir.
17  Og Jakob tok vegen til Sukkot og bygde seg eit hus, og til buskapen sin gjorde han lauvhyttor. Difor kallar dei den staden Sukkot*.
18  Og Jakob kom seg vel fram til Sikembyen i Kana'ans-land, den gongen han for frå Mesopotamia, og han fann seg eit læger utanfor byen.
19  Og det jordstykket som han hadde sett upp tjeldbui si på, kjøpte han av sønene hans Hemor, far åt Sikem, for hundrad kesitar*.
20  Og han bygde eit altar der og kalla det El-Elohe Israel*.
 
 
# Første Mosebok 34
1  Dina, dotter åt Jakob og Lea, gjekk ein gong ut og vilde sjå på døtterne i landet.
2  Og Sikem, son åt Hemor, heviten, som var hovdingen i landet, såg henne, og han tok henne og låg med henne og tok æra hennar.
3  Og hugen hans stod til Dina, dotter åt Jakob; for han hadde fenge henne kjær. Og han tala blidt til gjenta og hugga henne.
4  Sidan tala Sikem til Hemor, far sin, og sa: Lat meg få den møyi til kona!
5  Og Jakob fekk høyra at han hadde skjemt ut Dina, dotter hans. Men sønene hans var med buskapen utpå marki, og Jakob tagde med det til dei kom heim att.
6  Men Hamor, far hans Sikem, gjekk ut til Jakob og vilde tala med han.
7  Sønene hans Jakob kom heim frå marki då dei fekk høyra dette. Og det gjorde karane ilt, og dei var ovleg harme. For han* hadde fare skamleg åt mot Israel, med di han hadde lege hjå dotter hans Jakob; slikt skulde aldri henda!
8  Då tala Hamor tala med dei og sa: Sikem, son min, hev huglagt dotter dykkar; kjære vene, lat han få henne til kona!
9  Lat oss gifta borni våre i hop; gjev oss døtterne dykkar, og tak de våre døtter!
10  Og gjev dykk so til hjå oss! De hev heile landet fyre dykk! De kann få bu og fara fritt ikring i landet og få dykk eigedomar her.
11  Og Sikem sa til far hennar og brørne hennar: Kunde eg berre få gjort dykk blide på meg! Det de krev av meg, skal de få.
12  Krev so mykje de vil av meg i festargåva og andre gåvor! Eg skal gjeva det de vil hava, berre eg fær møyi til kona!
13  Men sønene hans Jakobs svara Sikem og Hamor, far hans, med svikfulle ord, for di han hadde skjemt ut Dina, syster deira.
14  Dei sa: Me kann ikkje gjera og gjeva syster vår til ein mann som hev huvehold*; det vilde vera ei vanæra for oss.
15  Berre på det vilkåret kann me laga oss etter dykk, at de vert liksom me, og alle karar hjå dykk vert umskorne.
16  Då skal me gjeva dykk døtterne våre og taka dykkar døtter til konor, og bu hjå dykk, so me vert eitt folk.
17  Men vil de ikkje lyda oss og lata dykk umskjera, so tek me syster vår og fer burt.
18  Og dei tykte vel um ordi deira, både Hemor og Sikem, son hans Hemor.
19  Og sveinane drygde ikkje, men gjorde dette. For han heldt av dotter hans Jakob, og han var den gjevaste i heile ætti si.
20  So møtte Hemor og Sikem, son hans, til tings i byen sin, og dei tala til bymennene og sa:
21  Desse mennene vil gjerne vera vener med oss. Dei vil gjeva seg til her og fara kring i landet, og de veit at landet er vidt nok åt dei til alle kantar. Me skal taka døtterne deira til konor og gjeva dei våre døtter.
22  Men berre på eitt vilkår vil dei laga seg etter oss og bu hjå oss, so me vert eitt folk, og det er at alle karar hjå oss vert umskorne, som dei er sjølve.
23  Buskapen deira og godset deira og alle kløvdyri deira, vert ikkje alt det vårt når me berre lagar oss etter dei, so dei gjev seg til hjå oss?
24  Og dei lydde dei Hamor og Sikem, son hans, alle som åtte heime der i byen; og alle karar, dei som åtte heime der i byen, vart umskorne.
25  So hende det den tridje dagen, då dei var sjuke av verken, at tvo av sønene hans Jakob, Simeon og Levi, sambrørne hennar Dina, tok kvar sitt sverd og storma inn i byen medan folki var trygge, og drap alle karar.
26  Hamor og Sikem, son hans, hogg dei dei og ned med kvasse sverd, og dei tok Dina ut or huset hans Sikem og drog burt.
27  Sønene hans Jakob kom yver dei som falne var, og herja byen, for di dei hadde skjemt ut syster deira.
28  Dei tok sauene og nauti deira og asni deira, både det som var i byen og det som var på marki.
29  Og alt godset deira og alle borni og kvinnone deira rana dei og drog av med, og alt som i husi var.
30  Då sa Jakob til Simeon og Levi: De hev gjort meg ei stor sorg. De hev valde at eg fær eit uord på meg hjå landslyden, kana'anitane og ferisitane. Me er då berre ein liten flokk, og samlar dei seg imot meg, so kjem dei til å slå meg i hel og tyna både meg og mitt hus.
31  Men dei svara: Skulde han fara åt med syster vår som med ei skjøkja?
 
 
# Første Mosebok 35
1  Og Gud sa til Jakob: Gjer deg reidug, far upp til Betel og gjev deg til der, og bygg eit altar åt Gud, han som synte seg for deg då du rømde for Esau, bror din.
2  Då sa Jakob til husfolket sitt og til alle dei som var med han: Få burt dei framande gudane som er hjå dykk, og reinsa dykk og byt klæde!
3  Og lat oss so taka ut og fara upp til Betel! Der vil eg byggja eit altar åt Gud, han som høyrde bøni mi den dagen eg var i fåre, og som var med meg på ferdi mi.
4  Då let dei Jakob få alle dei framande gudane som dei hadde hjå seg, og ringane som dei hadde i øyro; og Jakob grov det ned under den terebinta som stend innmed Sikem.
5  So tok dei ut, og ein otte frå Gud kom yver byane rundt ikring dei, so sette ikkje etter Jakobs-sønene.
6  Og Jakob kom til Luz som ligg i Kana'ans-land - no heiter Betel - både han og alt folket som var med han.
7  Der bygde han eit altar og kalla den staden El-Betel*; for der hadde Gud synt seg for han den gongen han rømde for bror sin.
8  Då døydde Debora, fostermor hennar Rebekka, og ho vart jorda nedanfor Betel, attunder ei eik; den kalla han Gråtareika.
9  Gud synte seg endå ein gong for Jakob, den tid han komen frå heim Mesopotamia, og velsigna han.
10  Og Gud sa til han: Du heiter Jakob; heretter skal du ikkje heita Jakob; Israel skal du heita! Sidan kalla dei han Israel.
11  Og Gud sa til han: Eg er Gud den allmektige. Du skal veksa og aukast! Eit folk, ei mengd med folkeslag skal ættast frå deg, og undan deg skal kongar alast.
12  Og det landet som eg gav Abraham og Isak, det vil eg gjeva deg; ætti di etter deg vil eg gjeva det landet.
13  So for Gud upp ifrå han på den staden han var då han tala med han.
14  Då reiste Jakob upp ein stein på den staden han var då han tala med han, og auste drykkoffer på han og slo olje utyver han.
15  Og Jakob kalla den staden han var då Gud tala med han, Betel.
16  So tok dei ut att frå Betel, og då dei endå hadde att eit stykke veg til Efrat, fekk Rakel barnilt, og ho vart strengt sjuk.
17  Og medan ho låg i hardaste ridene, sa jordmori til henne: Syt ikkje no! Her hev du ein son att.
18  Og i det same ho sålast - for ho laut døy - kalla ho han Benoni*; men far hans kalla han Benjamin**.
19  Då Rakel var slokna, vart ho jorda frammed vegen til Efrat, som no heiter Betlehem.
20  Og Jakob reiste upp ein minnestein på gravi hennar. Det er gravsteinen hennar Rakel; Han stend der den dag i dag.
21  So tok Israel ut att og sette upp tjeldbui si burtanfor Migdal-Eder*
22  Medan Israel budde der i landet, hende det at Ruben gjekk av og låg med Bilha, fylgjekona åt far hans. Og Israel fekk vita det. - Sønene hans Jakob var tolv i talet
23  Sønene hennar Lea var Ruben, eldste son hans Jakob, og Simeon og Levi og Juda og Issakar og Sebulon.
24  Og sønene hennar Rakel var Josef og Benjamin.
25  Og sønene åt Bilha, terna hennar Rakel, var Dan og Naftali.
26  Og sønene åt Silpa, terna hennar Lea, var Gad og Aser. Dette var sønene hans Jakob, som han fekk i Mesopotamia.
27  Og Jakob kom til Isak, far sin, i Mamre, tett innmed Kirjat-Arba, som no heiter Hebron, der som Abraham og Isak hadde halde til.
28  Og dagane hans Isak vart hundrad og åtti år.
29  Då sålast Isak og døydde og kom saman med federne sine, gamal og mett av dagar. Og Esau og Jakob, sønene hans, fylgde han til gravi.
 
 
# Første Mosebok 36
1  Dette er ætti hans Esau, eller Edom:
2  Esau tok seg konor av Kana'ans-døtterne: Ada, dotter åt Elon, hetiten, og Oholibama, dotter åt Ana, sonedotter åt Sibeon heviten,
3  og Basmat, dotter åt Ismael, syster åt Nebajot.
4  Og Esau fekk med Ada sonen Elifas, og med Basmat Re'uel;
5  og med Oholibama fekk han sønene Je'us og Jalam og Korah. Dette var sønene hans Esau, som han fekk i Kana'ans-landet.
6  Og Esau tok konone sine, sønene og døtterne sine og heile huslyden sin og buskapen sin og alle kløvdyri sine og alt godset sitt som han hadde sanka i Kana'ans-landet, og flutte burt frå Jakob, bror sin, og av til eit anna land.
7  For dei åtte so mykje fe at dei kunde ikkje bu saman; landet som dei heldt til i, kunde ikkje føda dei, so stor var buskapen deira.
8  So sette Esau seg ned i Se'ir-fjelli; Esau, det er den same som Edom.
9  Og dette er ætti hans Esau, far åt Edom-folket i Se'ir-fjelli:
10  Dette er namni på sønene hans Esau: Elifas, son åt Ada, kona hans Esau, og Re'uel, son åt Basmat, kona hans Esau.
11  Sønene hans Elifas var Teman og Omar og Sefo og Gatam og Kenas.
12  Og Elifas, son hans Esau, hadde ei fylgjekone som heitte Timna. Med henne fekk han sonen Amalek. Det var sønene hennar Ada, kona hans Esau.
13  Og dette var sønene hans Re'uel: Nahat og Serah, Samma og Missa. Dette var sønene åt Basmat, kona hans Esau.
14  Og dette var sønene åt Oholibama, dotter hans Ana, sonedotter hans Sibeon, kona hans Esau: med henne fekk Esau sønene Je'us og Jalam og Korah.
15  Dette var Jarlane åt Esau-folket: Sønene åt Elifas, eldste son hans Esau, var Teman-jarlen, Omar-jarlen, Sefo-jarlen, Kenas-jarlen,
16  Korah-jarlen, Gatam-jarlen og Amalek-jarlen. Det er dei jarlane som var ætta frå Elifas i Edom-landet. Dette var sønene åt Ada.
17  Og dette var sønene hans Re'uel, son åt Esau: Nahat-jarlen, Serah-jarlen, Samma-jarlen, Missa-jarlen. Det var dei jarlane som var ætta frå Re'uel i Edom-landet. Dette var sønene åt Basmat, kona hans Esau.
18  Og dette var sønene åt Oholibama, kona hans Esau: Je'us-jarlen, Jalam-jarlen, Korah-jarlen. Det er dei jarlane som var ætta frå Oholibama Anasdotter, kona hans Esau.
19  Dette var Esau-sønene, og dette var jarlane deira. Dette var Edom-folket.
20  Dette er sønene åt Se'ir, horiten, dei som budde i landet: Lotan, og Sobal og Sibeon og Ana,
21  og Dison og Eser og Disan. Det er jarlane åt horitane, Se'ir-folket i Edom-landet.
22  Og sønene hans Lotan var Hori og Heman, og syster hans Lotan var Timna.
23  Og dette var sønene hans Sobal: Alvan og Manahat og Ebal, Sefo og Onam.
24  Dette var sønene hans Sibeon: Aja og Ana. Ana var det som fann dei heite kjeldone i øydemarki, medan han gjætte asni åt Sibeon, far sin.
25  Og dette var borni hans Ana: Dison og Oholibama Anasdotter.
26  Og dette var sønene hans Dison: Hemdan og Esban og Jitran og Keran.
27  Dette var sønene hans Eser: Bilhan og Sa'avan og Akan.
28  Og dette var sønene hans Disan: Us og Aran.
29  Dette var jarlane åt horitane: Lotan-jarlen, Sobal-jarlen, Sibeon-jarlen, Ana-jarlen,
30  Dison-jarlen, Eser-jarlen, Disan-jarlen. Det var jarlane åt horitane, fylkeshovdingane deira i Se'ir-landet.
31  Og dette var dei kongane som rådde yver Edom-landet fyrr det rådde nokon konge yver Israels-borni:
32  Bela, son åt Beor, var konge i Edom, og byen han sat i heitte Dinhaba.
33  Og Bela døydde, og Jobab, son åt Serah, frå Bosra vart konge staden hans.
34  Og Jobab døydde, og Husam frå Temanitar-landet vart konge i staden hans.
35  Og Husam døydde, og Hadad, son åt Bedad, vart konge i staden hans; han var det som vann yver midanitane på Moab-moen. Og byen hans heitte Avit.
36  Og Hadad døydde, og Samla frå Masreka vart konge i staden hans.
37  Og Samla døydde, og Saul frå Rehobot uppmed elvi vart konge i staden hans.
38  Og Saul døydde, og Ba'al-Hanan, son åt Akbor, vart konge i staden hans.
39  Og Ba'al-Hanan, son åt Akbor, døydde, og Hadar vart konge i staden hans, og hans by heitte Pa'u; og kona hans heitte Mehetabel, dotter åt Matred, som var dotter åt Mesahab.
40  Og dette er jarlane av Esau-ætti etter sine ætter, etter sine bustader, med sine namn: Timna-jarlen, Alva-jarlen, Jetet-jarlen,
41  Oholibama-jarlen, Ela-jarlen, Pinon-jarlen,
42  Kenas-jarlen, Teman-jarlen, Mibsar-jarlen,
43  Magdiel-jarlen, Iram-jarlen. Det var jarlane i Edom etter bustadene sine i det landet dei åtte. Dette var ætti hans Esau, far åt Edom-folket.
 
 
# Første Mosebok 37
1  Jakob vart buande i Kana'ans-landet, der som far hans hadde halde til.
2  Dette er soga um Jakobs-ætti: Då Josef var syttan år gamal, gjætte han fenaden i lag med brørne sine; han var busvein hjå sønene til Bilha og Silpa, konone åt far hans, og alt det vonde som vart sagt um dei, gjekk Josef til far deira med.
3  Men Israel heldt Josef kjærast av alle sønene sine, for han hadde fenge han på sine gamle dagar; og han hadde gjort ein sid ermekjole åt han.
4  Og då brørne hans såg at far deira heldt meir av han enn av alle brørne hans, vart dei hatige på han og kunde ikkje tala eit godt ord til han.
5  Ein gong hadde Josef ein draum, som han fortalde brørne sine, og då vart dei endå meir hatige på han.
6  Han sa til dei: No skal de høyra kva eg hev drøymt!
7  Eg tykte me var ute på åkeren og batt kornband. Best det var, reiste mitt kornband seg upp og stod, og dykkar kornband stod rundt ikring og bøygde seg for mitt.
8  Då sa brørne hans til han: Skal du kann henda vera kongen vår og råda yver oss? Og sidan hata dei han endå meir for draumane og rødone hans.
9  So hadde han ein draum att, og den fortalde han og brørne sine; han sa: Veit de kva eg no hev drøymt? Eg tykte soli og månen og elleve stjernor la seg å gruve for meg.
10  Men då han sa det til far sin og brørne sine, skjemde far hans på han og sa til han: Kva er det no du hev drøymt att! Skulde eg og mor di og brørne dine koma og leggja oss å gruve for deg?
11  Brørne hans var ovundsjuke på han, men far hans la seg dette på minne.
12  So var det ein gong brørne hans var av og gjætte buskapen åt far sin i Sikem.
13  Då sa Israel til Josef: Gjæter ikkje brørne dine burtmed Sikem? Kom, eg vil senda deg til dei. Og han svara: Ja, her er eg.
14  Då sa Israel til han: Kjære deg, gakk av stad og sjå korleis det stend til med brørne dine og korleis det er med buskapen; og kom so heim att og seg meg det! Dermed so sende han Josef av stad frå Hebron-dalen, og so kom han til Sikem.
15  Medan han no vanka umkring i marki, møtte han ein mann, og mannen tala til han og spurde: Kva leitar du etter?
16  Han svara: Eg leitar etter brørne mine. Kjære deg, seg meg kvar dei gjæter!
17  Mannen sa: Dei hev teke ut herifrå; eg høyrde dei sa: No vil me til Dotan! So gjekk Josef etter brørne sine og fann dei i Dotan.
18  Dei såg han langt burte, og fyrr han kom innåt dei, ssmråddest dei um å drepa han,
19  og dei sa seg imillom: Sjå, der kjem denne stordrøymaren!
20  Kom no og lat oss slå han i hel og kasta han ned i ein av desse brunnane her og so segja at eit udyr hev ete han upp! Då skal me sjå kva det vert av draumane hans.
21  Då Ruben høyrde det, vilde han berga han ut or hendene deira og sa: Lat oss ikkje taka livet hans!
22  Og Ruben sa til dei: Lat det ikkje renna blod! Kasta han ned i denne brunnen her i øydemarki, men legg ikkje hand på han! Dette sa han av di han vilde berga han ut or hendene deira og få han heim att til far hans.
23  Då no Josef var komen innåt brørne sine, hadde dei av han kjolen hans, den side ermekjolen han gjekk i,
24  og tok og kasta han ned i brunnen; men brunnen var tom; det var ikkje vatn i han.
25  So sette dei seg ned og vilde få seg mat. Men då dei såg upp og skoda kring seg, vart dei var eit ferdafylgje; det var ismaelitar som kom frå Gilead og førde krydder og balsam og ladanum* på kamelane sine; det var dei på veg til Egyptar-land.
26  Då sa Juda til brørne sine: Kva bate hev me av det at me slær bror vår i hel og dyl dråpet?
27  Kom og lat oss selja han til ismaelitane og ikkje leggja hand på han; han er då bror vår, vårt eige kjøt og blod! Og brørne hans lydde han,
28  og då kjøpmennene - dei var frå Midian - for framum, drog dei Josef upp or brunnen, og so selde dei Josef for tjuge sylvdalar til ismaelitane; og dei tok Josef med seg til Egyptar-land.
29  So kom Ruben attende til brunnen, men då han skulde sjå, var ikkje Josef i brunnen. Då reiv han sund klædi sine,
30  og han gjekk attende til brørne sine og sa: Sveinen er der ikkje! Og eg, kvar skal eg no gjera av meg?
31  So tok dei kjolen åt Josef og slakta ein bukk og duppa kjolen i blodet.
32  Og dei sende ermekjolen heim til far sin og sa: Denne hev me funne. Sjå etter um det ikkje er kjolen åt son din!
33  Og han kjende han att og sa: Jau, det er kjolen åt son min. Eit udyr hev ete han upp. Josef er ihelriven!
34  Og Jakob reiv sund klædi sine og sveipte sekkety um mjødmane og syrgde yver son sin i lang, lang tid.
35  Og alle sønene og døtterne hans kom og vilde trøysta han men han vilde ikkje lata seg trøysta; han sa: Med sorg og sut lyt eg fara ned til son min i nåheimen. Og faren hans gret yver han.
36  Men midianitane selde han i Egyptar-land, til Potifar, som var hirdmann hjå Farao og hovding yver livvakti.
 
 
# Første Mosebok 38
1  I same tidi bar det so til at Juda for nedyver frå brørne sine og gav seg til hjå ein mann i Adullam som heitte Hira.
2  Der såg Juda dotter åt ein kana'anitisk mann som heitte Sua og han tok henne til kona og budde i hop med henne.
3  Og ho vart med barn og åtte ein son; honom kalla han Er.
4  So vart ho med barn ein gong til og åtte ein son; og ho kalla ho Onan.
5  Sidan åtte ho endå ein son og kalla han Sela; då ho fekk han, var Juda i Kesib.
6  Og Juda feste ei kone åt Er, eldste son sin; ho heitte Tamar.
7  Men Herren tykte ille um Er, eldste son åt Juda, og Herren laga det so at han døydde.
8  Då sa Juda til Onan: Tak brorkona din heim til deg og gift deg med henne, so du held uppe ætti åt bror din!
9  Men Onan visste at borni ikkje skulde vera hans. Og når han låg med enkja etter bror sin, let han det spillast på jordi, so han ikkje skulde gjeva broren sin avkjøme.
10  Og Herren tykte ille um det han gjorde, og laga det so at han og døydde.
11  Då sa Juda til Tamar, sonekona si: No lyt du sitja enkja i huset åt far din, til Sela, son min, er vaksen! For han tenkte: Elles kjem han og til å døy, som brørne hans. So for Tamar heim att og budde hjå far sin.
12  Då ei lang tid var lidi, døydde dotter åt Sua, kona hans Juda. Og då syrgjetidi var ute, gjekk Juda upp til Timna, til dei som klypte sauene hans, både han og venen hans, Hira frå Adullam.
13  Og Tamar fekk spurt det; for det kom ein og sa til henne: Sjå verfar din er på veg upp til Timna og vil klyppa sauene sine.
14  Då la ho av seg enkjebunaden sin og hadde på seg eit slør og sveipte det vel kring seg, so sette ho seg frammed ledet utfor Ena'im, på vegen til Timna. For ho såg at Sela var vaksen, og at ho ikkje fekk han.
15  Då Juda såg henne, tenkte han det var ei skjøkje, av di ho heldt sløret attfor andletet.
16  So tok han av vegen og gjekk innåt henne og sa: Kom, lat meg få liggja med deg! For han visste ikkje at det var sonekona hans. Då ho sa: Kva gjev du meg, dersom du fær liggja med meg?
17  Han svara: Eg skal senda deg eit kje av buskapen min. Då sa ho: So gjev meg so noko i vissa då, til du sender meg det.
18  Han sa: Kva vissa skal eg gjeva deg? Ho svara: Seglringen din og lekkja di og staven som du hev i handi. Det gav han henne, og so fekk han liggja med henne, og ho vart fremmeleg med han.
19  Og ho stod upp og gjekk sin veg og la av seg sløret og hadde på seg enkjebunaden sin.
20  Juda sende kjeet med venen sin, han frå Adullam, og bad han få att vissa av kvinna; men han fann henne ikkje.
21  Og han spurde folki i grendi hennar og sa: Kvar er skjøkja, ho i Ena'im, frammed vegen? Men dei svara: Det hev ikkje vore nokor skjøkje her.
22  So kom han attende til Juda og sa: Eg fann henne ikkje, og folki der i grendi sa endå det: Det hev ikkje vore nokor skjøkje her.
23  Då sa Juda: Lat henne hava det, so me ikkje fær skam av dette! Kjeet veit du no eg hev sendt, men du fann henne ikkje.
24  So var det på lag tri månader etter, då kom dei og sa til Juda: Tamar, sonekona di, hev lagt seg burt, so ho jamvel hev vorte med barn. Då sa Juda: Leid henne ut! Ho skal brennast!
25  Då dei leide henne ut, sende ho bod til verfar sin og sa: Det er med den mannen som eig dette, at eg hev vorte med barn. Du skulde vel ikkje vita kven som eig denne seglringen og lekkjone og staven? sa ho.
26  Og Juda kjendest med det og sa: Ho er i sin gode rett imot meg, for eg let henne ikkje få Sela, son min. Og han låg ikkje med henne meir.
27  Då det so leid til at ho skulde eiga barn, sjå, då var det tvillingar i livet hennar.
28  Og i det same ho fødde, rette den eine handi fram. Då tok jordmori og batt ein raud tråd kring handi hans og sa: Denne kom fyrst.
29  Men so drog han handi attende, og då kom bror hans fram. Då sa ho: Korleis er det du bryt deg fram! Og dei kalla han Peres*.
30  So kom bror hans, han som hadde den raude tråden kring handi. Honom kalla dei Serah*.
 
 
# Første Mosebok 39
1  Josef vart førd ned til Egyptar-land, og Potifar, ein egyptar, som var hirdmann hjå Farao og hovding yver livvakti, kjøpte han av ismaelitane, som hadde ført han dit.
2  Men Herren var med Josef, so han vart ein mann som alt gjekk vel for. Han vart verande i huset hjå husbonden sin, egyptaren,
3  og då husbonden hans såg at Herren var med han og let alt han gjorde, lukkast for han,
4  so vart Josef både gjæv og gild i hans augo og fekk ganga han til handa; og han sette til styra huset sitt, og alt han åtte, la han i hans hender.
5  Og alt frå den tid han hadde sett han yver huset sitt og yver alt det han åtte, so velsigna Herren huset åt egyptaren for Josef skuld; det fylgde ei Herrens velsigning med alt det han åtte, både i hus og på mark.
6  So let han Josef råda yver alt det han åtte, og såg ikkje etter med han i nokon ting, anna berre med den maten han sjølv åt. Josef var både velvaksen og ven.
7  Og det hende då det leid um ei tid, at kona åt husbonden hans kasta augo på Josef og sa: Kom og ligg med meg!
8  Men han bar seg undan og sa til kona åt husbonden sin: Sjå, husbonden min ser ikkje etter med meg i nokon ting i heile huset; alt han eig, hev han lagt i mine hender.
9  Han hev ikkje meir å segja i dette huset enn eg, og hev ikkje meinka meg nokon ting utan deg, etter di du er kona hans. Korleis kunde eg då gjera so stygg ei gjerning, og synda mot Gud?
10  Som ho tala til Josef dag etter dag, og han ikkje vilde lyda etter henne og liggja med henne eller vera i hop med henne,
11  so hende det ein dag at han kom inn i huset og skulde gjera arbeidet sitt, og det var ingen av husets folk inne.
12  Då greip ho han i kjolen og sa: Kom og ligg med meg! Men han rømde ut og let kjolen etter seg i hendene hennar.
13  Då ho såg at han hadde rømt ut, og at kjolen hans var att i hendene hennar,
14  so ropa ho på husfolket sitt og sa til dei: Sjå, her hev han drege innpå oss ein hebraisk mann som fer og vil gantast med oss. Han kom inn til meg og vilde liggja med meg. Då ropa eg so høgt eg kunde,
15  og då han høyrde eg sette i og ropa, rømde han brått ut, og kjolen hans vart liggjande att hjå meg.
16  So let ho kjolen hans liggja hjå seg til husbonden hans kom heim.
17  Då sa ho det same til han: Den hebraiske tenaren, sa ho, som du hev drege inn i huset åt oss, kom inn til meg og tok til å gantast med meg.
18  Men då eg sette i og ropa, brårømde han ut, og kjolen hans vart liggjande att hjå meg.
19  Då no husbonden hans høyrde rødone åt kona si, korleis ho la ut og sa: So og so for tenaren din åt mot meg, sa vart han brennande harm.
20  Og husbonden hans Josef tok han og sette han i fangetårnet, der dei sat dei som kongen heldt fengsla, og han vart verande der i fangetårnet.
21  Men Herren var med Josef og vende alle hjarto til han og laga det so at styresmannen i fangetårnet fekk godvilje for han.
22  Og styresmannen i fangetårnet sette Josef til å sjå etter alle fangane som var i tårnet, og alt som der skulde gjerast, det laut han gjera.
23  Styresmannen i fangetårnet såg ikkje etter nokon ting som Josef hadde under hendene. For Herren var med han; og kva han so gjorde, so la Herren lukka til.
 
 
# Første Mosebok 40
1  Ei tid etter dette hadde gjenge fyre seg, hende det at skjenkjaren og bakaren åt kongen i Egyptar-land forsåg seg mot herren sin, kongen i Egyptar-land.
2  Og Farao vart harm på båe hirdmennene sine, skjenkjarmeisteren og bakarmeisteren,
3  og sette dei faste hjå hovdingen yver livvakti, i tårnet der Josef sat fanga.
4  Og hovdingen yver livvakti sette Josef til å sjå til dei, og han gjekk dei til handa. Og dei vart sitjande ei tid i fangehuset.
5  Ein gong hadde dei kvar sin draum, dei tvo, skjenkjaren og bakaren åt kongen i Egyptar-land, dei som sat fanga i tårnet; i ei og same natti hadde dei kvar sin draum, og draumane deira hadde kvar si meining.
6  Og Josef kom inn til dei um morgonen, såg han det på dei at dei var i ulag.
7  Då tala han til hirdmennene åt Farao, dei som sat fengsla med han hjå husbonden hans, og spurde: Kvi er de so sturne av dykk i dag?
8  Dei svara: Me hev drøymt, og det er ingen som kann tyda draumane våre. Då sa Josef til dei: Er det ikkje Gud som råder for uttydingi? Seg de meg kva de hev drøymt!
9  So fortalde skjenkjarmeisteren Josef draumen sin og sa til han: Eg tykte so skilleg det stod eit vintre framfyre meg,
10  og på det vintreet var det tri greiner. Og det syntest skjota knuppar, blomane spratt, krasane mogna til druvor.
11  Og staupet åt Farao held eg i handi, eg druvone tok eg og kreista utor dei upp i staupet åt Farao, og so rette eg staupet til Farao.
12  Og Josef sa til han: Dette er so å tyda: Dei tri greinene, det er tri dagar.
13  Når det lid um tri dagar, skal Farao retta upp hovudet ditt og setja deg inn att i romet ditt, og du skal retta staupet til Farao, som du fyrr var van med å gjera, den tid du var skjenkjaren hans.
14  Men koma no i hug meg, når du hev fenge det godt! Kjære vene, gjer vel og tal um meg til Farao, so eg kann koma ut or dette huset!
15  For eg er stolen frå Hebrear-landet, og her hev eg ikkje gjort noko som dei skulde setja meg i fangeholet for.
16  Då bakarmeisteren såg at han hadde gjeve so god ei uttyding, sa han til Josef: Eg tykte so skilleg eg bar tri korger med kveitebrød uppå hovudet.
17  Og i den øvste korgi var allslags kakor, som var baka åt Farao, og fuglane åt dei upp utor korgi på hovudet mitt.
18  Og Josef tok til ords og sa: Dette er so å tyda: Dei tri korgene, det er tri dagar.
19  Når det lid um tri dagar, skal Farao retta upp hovudet ditt og hogge det av deg; so skal han hengja deg i eit tre, og fuglane skal eta kjøtet av deg.
20  So hende det den tridje dagen - det var årmålsdagen åt Farao - då gjorde han eit gjestebod for alle mennene sine; og han rette upp hovudet åt skjenkjarmeisteren og bakarmeisteren midt imellom mennene sine.
21  Han sette skjenkjarmeisteren inn att i embetet hans, so han fekk retta staupet til Farao,
22  og bakarmeisteren hengde han, so som Josef hadde spått dei.
23  Men skjenkjarmeisteren kom ikkje i hug Josef; han gløymde han.
 
 
# Første Mosebok 41
1  So hende det ei tvo års tid etter, at Farao drøymde han stod nedmed elvi*.
2  Og sjå, upp or elvi sju kyr, vene å sjå til og holduge, og dei gjekk og beitte i storren.
3  Og etter dei kom det sju andre kyr upp or elvi, stygge å sjå til og turrvorne, og dei stod på elvebakken hjå dei fyrste kyrne.
4  Og dei stygge, turrvorne kyrne åt upp dei sju vene og holduge kyrne. Då vakna Farao.
5  So sovna han att og hadde ein draum til. Han tykte han såg sju aks som skaut upp på eitt strå og var tjukke og vene.
6  Og etter dei rann det upp sju aks som var tome og svidne av austanvinden.
7  Og dei tome aksi gløypte dei sju tjukke og fulle aksa. Då vakna Farao og skyna at han hadde drøymt.
8  Men um morgonen hadde han slik uro i seg. So sende han bod og kalla til seg alle runemeistrar i Egyptar-land og alle dei vise menner der var. Og Farao fortalde dei draumane sine; men det var ingen som kunde tyda dei for han.
9  Då tala skjenkjarmeisteren til Farao og sa: Mine eigne syner lyt eg minna um i dag.
10  Farao vart ein gong harm på tenarane sine og sette meg fast hjå hovdingen yver livvakti, både meg og bakarmeisteren.
11  Då hadde me kvar sin draum same natti, eg og han, og draumane våre hadde kvar si meining.
12  Og det var ein hebraisk gut med oss der; han var tenar hjå hovdingen yver livvakti. Honom fortalde me draumane våre, og han tydde dei for oss; etter som kvar av oss hadde drøymt, tydde han dei.
13  Og so som han spådde oss, so gjekk det; eg vart sett inn att i romet mitt, og hin vart hengd.
14  So sende Farao bod etter Josef. Då skunda dei seg og slepte han ut or fengslet; og han raka seg og bytte klæde, og so gjekk han fram for Farao.
15  Og Farao sa til Josef: Eg hev havt ein draum, og det er ingen som er god å tyda han. Men eg hev høyrt um deg, at berre du høyrer ein draum, so tyder du han med same.
16  Og Josef svara Farao og sa: Eg råder ikkje for det. Gud vil visst gjeva eit svar som spår lukke for Farao.
17  So sa Farao til Josef: Eg drøymde eg stod på elvebakken.
18  Og sjå, upp or elvi det sju kyr, feite på hold og vene på skapnad, og dei gjekk og beitte i storren.
19  Og etter dei kom det upp sju andre kyr, skrinne og ovleg stygge på skapnad og turre på hold; eg hev aldri set so ljote kyr i heile Egyptar-landet.
20  Og dei skrinne og stygge kyrne åt upp dei sju fyrste, holduge kyrne.
21  Dei sokk i skrovet deira; men det synte ikkje at dei hadde fenge dei i seg; dei var stygge å sjå til som dei hadde vore. Då vakna eg.
22  Sidan drøymde eg at eg såg sju aks som skaut upp på eitt strå og var fulle og vene.
23  Og etter dei rann det upp sju aks som var turre og tome og svidne av austanvinden.
24  Og dei tome aksi gløypte dei sju gode aksi. Eg sa det til runemeistrane, men ingen kunde greida det for meg.
25  Då sa Josef til Farao: Alt det Farao hev drøymt, er ein draum. Det Gud vil gjera, hev han gjort kunnigt for Farao.
26  Dei sju gode kyrne, det er sju år, og dei sju gode aksi, det er og sju år; det er ein og same draumen.
27  Og dei sju skrinne og stygge kyrne som kom upp etterpå hine, det er sju år, og dei sju aksi som var tome og svidne av austanvinden; det er sju uår som skal koma.
28  Det er som eg sa til Farao: Det Gud vil gjera, hev han synt Farao.
29  Sjå, no kjem det sju år med ovnøgd og rikdom i heile Egyptar-land.
30  Men etter dei skal det koma sju uår, so all ovnøgdi vert gløymd i Egyptar-land, og uåri skal arma ut landet.
31  Og ingen skal minnast ovnøgdi som var i landet, for den naudi som kjem etterpå; for den vert ovleg hard.
32  Og det at draumen kom fyre Farao tvo gonger, det kjem seg av di at Gud er fastrådd på dette, og at han vil gjera det snart.
33  No skulde Farao sjå seg ut ein vitug mann og setja han yver Egyptar-landet!
34  Det skulde Farao gjera, og so skulde han setja inn futar utyver landet, som skal krevja inn femteparten av grøda i Egyptar-land i dei sju ovnøgdåri.
35  Og dei skal samla alle slag mat i desse gode åri som kjem, og dunga upp matkorn i byane og taka vare på det for Farao.
36  Og kornet skal vera til forråd for landet i dei sju uåri som kjem i Egyptar-land, so landet ikkje skal øydast av svolt.
37  Dei ordi tykte dei godt um, både Farao og alle mennene hans.
38  Og Farao sa til mennene sine: Skal tru me finn maken til han, ein mann som er full av Guds Ande?
39  So sa Farao til Josef: Etter di Gud hev late deg vita alt dette, so er ingen so vitug og vis som du.
40  Du skal standa fyr huset mitt, og etter ditt ord skal heile folket mitt retta seg. Berre kongsstolen vil eg hava framum deg.
41  Sjå, eg set deg yver heile Egyptar-land, sa Farao til Josef.
42  Og Farao tok seglringen av handi si og sette på handi hans Josef og klædde han i kvite linklæde og hengde ei gullekkja kring halsen hans.
43  Og han let han køyra i den nest beste vogni som var næst etter hans eigi vogn, og dei ropa framfyre han: Abrek*! Og han sette han yver heile Egyptar-landet.
44  Og Farao sa til Josef: Eg er Farao. Ingen skal røyva hand eller fot i heile Egyptar-landet utan at du vil det.
45  Og Farao kalla Josef Sofnat-Paneah* og gav han Asnat til kona; ho var dotter åt Potifera, presten i On. So tok Josef til å ferdast kring i Egyptar-land.
46  Josef var tretti år gamal då han stod framfor Farao, kongen i Egyptar-land. Og Josef bad vel leva med Farao og for heile Egyptar-landet igjenom.
47  Og jordi bar inn i haugevis i dei sju ovåri.
48  Og han samla allslags grøda av sju årsavlingar som dei fekk i Egyptar-land, og la upp mat i byane. I kvar by la han upp grøda av åkrane som låg ikring.
49  Og Josef hauga upp korn som havsens sand, uhorveleg mykje, til dei held upp å telja; for det var ikkje tal på.
50  Fyrr det fyrste uåret kom, fekk Josef tvo søner med Asnat, dotter åt Potifera, presten i On.
51  Og Josef kalla den fyrste Manasse* - av di [sa han] Gud hev late meg gløyma all mi møda og heile mi ætt.
52  Og den andre kalla han Efra'im* - av di [sa han] Gud hev late meg veksa i det landet som eg leid vondt i.
53  So leid dei til endes dei sju åri då det var slik ovnøgd i Egyptar-landet,
54  og dei sju uåri tok til å koma, som Josef hadde sagt; då vart det naud og svolt i alle land, men i heile Egyptar-land, der var brød.
55  Og heile Egyptar-land svalt, og folket ropa til Farao etter brød. Då sa Farao til alle egyptarane: Gakk til Josef! Det han segjer til dykk, skal de gjera.
56  Det var no naud og svolt yver heile landet. Då let Josef upp alle kornbuene og selde til egyptarane; for naudi var hard i Egyptar-land.
57  Og frå heile verdi kom dei til Egyptar-land og vilde kjøpa korn hjå Josef; for naudi var stor all verdi yver.
 
 
# Første Mosebok 42
1  Då Jakob høyrde at det var korn i Egyptar-land, sa han til sønene sine: Kvi sit de og stirer på kvarandre?
2  Eg hev fenge spurt, sa han, at dei hev korn i Egyptar-land. Far no der ned og kjøp korn åt oss, so me kann halda livet og ikkje døy burt!
3  Og brørne hans Josef tok nedigjenom, ti i talet, og vilde kjøpe korn i Egyptar-land.
4  Men Benjamin, rettebror åt Josef, sende Jakob ikkje av stad med brørne hans; han var redd det kunde henda han ei ulukke.
5  So kom då Israels-sønene og vilde kjøpa korn millom alle dei andre som kom; for det var uår i Kana'ans-land.
6  Men Josef var den som rådde i landet. Han var det som selde korn til all landslyden. Og brørne hans Josef kom og la seg å gruve for han.
7  Då Josef såg brørne sine, kjende han dei att, men lest ikkje ved vera; han tala strengt til dei og spurde: Kvar kjem de frå? Dei svara: Frå Kana'ans-land; me kjem og vil kjøpa korn.
8  Josef kjende att brørne sine, men dei kjende ikkje han.
9  Og Josef laut minnast det som han hadde drøymt um dei, og sa til dei: De er njosnarar, de kjem og vil sjå kvar landet er lettast å taka.
10  Dei svara: Nei, gode herre, tenarane dine vil berre kjøpa korn.
11  Me er alle søner åt ein mann. Me er ærlege folk; tenarane dine er ikkje njosnarar.
12  Men han sa til dei: Jau, de kjem og vil sjå kvar landet er lettast å taka.
13  Då sa dei: Tenarane dine er tolv brør og søner åt ein mann i Kana'ans-landet. Den yngste av oss er no heime hjå far vår, og ein er ikkje til lenger.
14  Då sa Josef til dei dei: Det er som eg hev sagt: De er njosnarar.
15  Men no vil eg røyna dykk: So visst som Farao lever, de slepp ikkje herifrå fyrr yngste bror dykkar kjem hit.
16  Ein av dykk skal fara i vegen og henta bror dykkar, og dei andre vil eg halda fengsla, so det kann røynast um det er sant det de segjer; og er de ikkje det, er de njosnarar, so visst som Farao lever!
17  So heldt han dei alle saman fengsla i tri dagar.
18  Og tridje dagen sa Josef til dei: Gjer no som eg segjer, so skal de få leva! Eg hev age for Gud.
19  Er de ærlege folk, so skal ein av dykk brør vera att i fangehuset, men de andre kann fara i veg og hava med dykk korn til livberging for dei som heime er.
20  Og den yngste bror dykkar skal de koma hit til meg med, so ordi dykkar kann sannast, og de ikkje skal missa livet. Og dei so gjorde.
21  Og dei sa seg imillom: Å ja, ja, kor vel me er verd dette for det me gjorde mot bror vår! Me såg kor hjarteredd han var då han bad so vent for seg; og endå vilde me ikkje høyra på han. Difor er me no komne i slik naud.
22  Då tok Ruben til ords og sa: Var det ikkje det eg sa dykk, at de ikkje skulde fara so stygt med guten? Men de vilde ikkje høyra. Og sjå, no kjem hemnen for blodet hans!
23  Men dei visste ikkje at Josef skyna det; for han bruka tolk når han tala med dei.
24  Og han snudde seg frå dei og gret. So kom han innåt dei att og tala til dei, og han tok Simeon ifrå dei og batt han so dei såg på det.
25  Sidan sa Josef frå at dei skulde fylla sekkene deira med korn og leggja pengane åt kvar av dei att i sekken hans og gjeva dei niste med på vegen. Og det vart gjort.
26  So kløvja dei kornet på asni sine og for i veg.
27  Men då ein av dei løyste upp kløvi si og vilde gjeva asnet for på kvilestaden, fekk han sjå pengane sine; dei låg ovanpå i sekken hans.
28  Og han sa til brørne sine: Pengane mine hev kome att! Sjå, her ligg dei i sekken min! Då vart dei reint ille ved; dei såg på kvarandre og skalv og sa: Kva er det Gud hev gjort mot oss her?
29  So kom dei heim til Jakob, far sin, i Kana'ans-landet, og dei fortalde han alt det som hadde hendt dei og sa:
30  Mannen som råder der i landet, tala strengt til oss og tok oss for folk som vilde njosna ut landet.
31  Då sa me til han: Me er ærlege folk; me er ikkje njosnarar.
32  Me er tolv brør, søner åt ein far. Ein av oss er ikkje til lenger, og den yngste er heime hjå far vår i Kana'ans-landet.
33  Og mannen som råder der i landet, sa til oss: Dette vil eg hava til merke på at de er ærlege folk: Ein av dykk brør skal vera att hjå meg, og de andre kann taka med dykk det de treng til livberging for dei som heime er, og fara i veg,
34  og so lyt de koma til meg att med yngste bror dykkar, so eg fær sjå at de ikkje er njosnarar, men ærlege folk. Då skal de få att bror dykkar, og de kann fara fritt kringum i landet.
35  Då dei so tømde sekkene sine, då fann kvar sitt pengeknytte i sekken sin; og då dei såg pengeknytti, både dei og og far deira, vart dei fælne.
36  Og Jakob, far deira, sa til dei: De gjer meg reint barnlaus; Josef er burte, og Simeon er burte, og no vil de taka Benjamin og i frå meg; det kjem yver meg alt dette.
37  Då sa Ruben til far sin: Båe sønene mine kann du drepa, kjem eg ikkje heim til deg att med han! Gjev han berre i mine hender! Eg skal hava han heim att til deg.
38  Men han svara: Son min skal ikkje fara med dykk dit ned. For bror hans er burte, og han er att åleine, hender det han nokor ulukka på vegen de ferdast etter, so kjem de til å senda dei grå håri mine med sorg ned i nåheimen.
39  Men svolten var hard i landet.
 
 
# Første Mosebok 43
1  Og då det traut det kornet dei hadde havt heim frå Egyptar-land, sa far deira til dei: Far i veg att og kjøp oss noko korn!
2  Då sa Juda til han: Denne mannen lyste oss strenge ord og sa: De skal ikkje koma for augo mine utan at bror dykkar er med.
3  Vil du no lata bror vår få vera med oss, so skal me fara ned og kjøpa korn åt deg.
4  Men sender du han ikkje med, so vil me ikkje fara. For mannen sa: De skal ikkje koma for augo mine utan bror dykkar er med.
5  Då sa Israel: Kvi gjorde de meg so ille imot og sa det til mannen at de hadde endå ein bror?
6  Og dei svara: Mannen spurde oss nøye ut både um oss og ætti vår og sa: Lever far dykkar endå? Hev de nokon bror? So svara me som han spurde til. Kor kunde me tenkja at han skulde segja: Kom hit med bror dykkar!
7  Og Juda sa til Israel, far sin: Send sveinen med meg, so vil me oss reiduge og fara, so me kann halda livet og ikkje døy burt, både me og du og småborni våre.
8  Eg skal svara for han. Av meg kann du krevja han att. Kjem eg ikkje heim til deg att med han og set han framfyre deg, so skal eg bera skuldi for det alle min dag.
9  For hadde me ikkje drygt so lenge, so kunde me no vore heime att tvo gonger.
10  Då sa Israel, far deira, til dei: Er det ikkje onnor råd, so gjer som eg segjer: Tak med dykk i sekkene dykkar av alt det gjævaste som finst i landet, noko balsam og noko honning, kryddor og ladanum, pistasie-neter og mandlar! Det skal vera ei gåva til mannen.
11  Og tak ein gong til so mange pengar med dykk! For dei pengane som kom att og låg ovanpå i sekkene dykkar, fær de hava med attende; kann henda det var eit mistak.
12  Tak so bror dykkar, gjer dykk reiduge og far attende til mannen!
13  Og Gud den allmektige late dykk møta godvilje hjå mannen, so han sender den andre bror dykkar og Benjamin med dykk heim att. Og eg - skal eg vera barnlaus, so fær eg vera barnlaus!
14  So tok mennene denne gåva, og ein gong til so mange pengar tok dei med seg, og so Benjamin. Og dei gav seg på vegen og for ned til Egyptar-land og gjekk fram for Josef.
15  Då Josef såg at Benjamin var med dei, sa han til den som stod fyre huset hans: Bed desse mennene inn, og slakta eit naut og laga det til; for dei skal eta til middag med meg.
16  Og mannen gjorde som Josef sa. Han bad dei inn i huset åt Josef.
17  Men då dei skulde inn i huset åt Josef, vart dei redde og sa: Det er nok for dei pengane skuld som låg att i sekkene våre fyrre gongen, at me skal her inn. Han kjem til å velta seg inn på oss og kasta seg yver oss, og gjera oss til trælar og taka asni våre.
18  So gjekk dei burt til mannen som stod fyre huset hans Josef, og tala til han i husdøri.
19  Og sa: Høyr her, herre, gode herre! Du veit me hev vore her ein gong fyrr og kjøpt korn.
20  Men då me kom til kvilestaden og løyste upp kløvjane våre, då fann kvar sine pengar ovanpå i sekken sin; det var våre eigne pengar, med si fulle vekt, og no hev me dei med oss hit att.
21  Og andre pengar hev me og med oss til å kjøpa korn for. Me veit ikkje kven som hev lagt pengane i sekkene våre.
22  Då sa han: Ver de hugheile! Hav ingen otte på dykk! Dykkar Gud og Gud åt far dykkar hev lagt ein skatt til dykk i sekkene. Pengane dykkar hev eg fenge. So henta han Simeon ut til dei.
23  Sidan fylgde mannen dei inn i huset hans Josef og gav dei vatn so dei fekk två føtene sine, og gav dei for til asni.
24  So la dei gåva til reide til Josef skulde koma heim til middags; for dei hadde høyrt at dei skulde eta der.
25  Då so Josef kom heim, bar dei inn til han gåva som dei hadde med seg, og la seg å gruve for han.
26  Og han spurde korleis dei levde, og sa: Stend det bra vel til med den gamle far dykkar, som de tala um? Lever han endå?
27  Dei svara: Ja, det stend vel til med far vår, tenaren din. Han lever endå. Og dei bøygde seg og kasta seg å gruve for han.
28  Då han fekk auga på Benjamin, bror sin, son åt si eiga mor, sa han: Er dette den yngste bror dykkar, som de tala til meg um? Gud signe deg, guten min! sa han.
29  Og Josef skunda seg burt. For hjarta hans kløktest då han såg bror sin, so han laut få gråta. Og han gjekk inn i koven og gret.
30  So tvo han seg i andletet og gjekk ut att, og han gjorde seg hard og sa: Set maten fram!
31  Då sette dei fram for han i ser og for dei i ser og for egyptarane i ser; for egyptarane kann ikkje eta i lag med hebrearane; dei held det for ein styggedom.
32  Mennene vart sessa midt fyre han etter alder, den eldste øvst og den yngste nedst, og dei såg på kvarandre og undrast.
33  Og det vart sendt um til dei av dei rettene som han sjølv åt av, og Benjamin fekk fem gonger so mykje som kvar av dei andre. Og dei drakk med han og vart fjåge.
 
 
# Første Mosebok 44
1  Sidan sa han til den som stod fyre huset hans: Fyll sekkene åt desse mennene med korn, so mykje dei kann føra, og legg pengane åt kvar av dei ovanpå i sekken hans.
2  Og staupet mitt, sylvstaupet, det skal de leggja øvst i sekken åt den yngste av dei i hop med kornpengane hans. Og han gjorde som Josef sa han fyre.
3  Um morgonen, med same det ljosna, let dei mennene fara av stad med asni sine.
4  Dei var ikkje langt utum byen komne då Josef sa til den som stod fyre huset hans: Upp og set etter mennene, og fyrst du når dei att, so seg til dei: Kvifor løner de godt med ilt?
5  Er ikkje dette det staupet som husbonden min drikk av, og som han plar spå i? Dette var ille gjort av dykk!
6  Og han tok dei att, sa dette dette til dei.
7  Då sa dei til han: Kvi talar du soleis, herre? Gud fri tenarane dine frå å gjera slikte ting!
8  Sjå no, dei pengane som me fann øvst i sekkene våre, dei hadde me med oss hit til deg att frå Kana'ans-landet. Kvi skulde me då stela sylv eller gull utor huset åt husbonden din?
9  Den av tenarane dine som det vert funne hjå, han skal døy, og me andre skal vera trælane dine.
10  Han sa: Ja, lat det vera so som de segjer! Den som det vert funne hjå, skal vera trælen min, men de andre skal vera utan skuld.
11  So skunda dei seg og lyfte kløvjane ned på marki og løyste upp kvar si kløv.
12  Og han ransaka; han tok til hjå den eldste og enda hjå den yngste. Og staupet vart funne i sekken hans Benjamin.
13  Då reiv dei sund klædi sine og kløvja på asni att og for attende til byen.
14  Og Juda og brørne hans kom inn til huset åt Josef medan han endå var der, og dei kasta seg å gruve for han.
15  Og Josef sa til dei: Kva er det de hev gjort? Visste de ikkje at ein mann som eg kann finna ut det som er dult?
16  Då sa Juda: Kva skal me svara deg, herre? Kva skal me segja, og kva skal me orsaka oss med? Gud hev funne brotet åt tenarane dine. Sjå, me vil vera trælane dine, både me og han som staupet vart funnen hjå.
17  Men han sa: Gud fri meg frå å gjera slikt! Den som staupet vart funnen hjå, han skal vera trælen min. Men de andre kann fara i fred heim til far dykkar.
18  Då steig Juda fram for han og sa: Høyr meg, herre! Lat tenaren din få tala eit ord til deg, herre, og lat ikkje vreiden din loga upp mot tenaren din! For du er som Farao sjølv!
19  Du spurde oss, herre, og sa: Hev de nokon far eller bror?
20  Då sa me til deg: Ja, me hev ein gamal far, og han hev ein son, som han fekk på sine gamle dagar, og so er berre ung endå; bror åt denne sveinen er burte, og han er att åleine etter mor si, og far hans held han so kjær.
21  Og du sa til oss: Kom hit til meg med han, so eg fær sjå han med eigne augo!
22  Då sa me til deg: Sveinen kann ikkje skiljast frå far sin; skilst han ifrå han, so døyr faren.
23  Og du sa til oss: Kjem ikkje yngste bror dykkar hit med dykk, so skal de ikkje oftare koma for augo mine.
24  Då me so kom heim att til far min, tenaren din, fortalde me han kva du hadde sagt, herre.
25  Og far vår sa: Far i vegen att og kjøp noko korn åt oss!
26  Då sa me: Me kann ikkje fara dit att. Men er yngste bror vår med oss, so skal me fara der ned. For me kann ikkje koma mannen for auga utan yngste bror vår er med.
27  Og far min, tenaren din, sa til oss: De veit at eg fekk tvo søner med kona mi.
28  Og den eine vart burte for meg, og eg sa: Han er visst ihelriven; og eg hev aldri set han sidan.
29  Tek de no denne og ifrå meg, og vert han fyre ei uheppe, so kjem de til å senda dei grå håri mine med sut ned i nåheimen.
30  Skal eg no koma heim til far min, tenaren din, og me ikkje hev med oss sveinen, som hjarta hans heng so fast ved,
31  då vert det dauden hans med det same han ser at sveinen ikkje er med, og me lyt senda dei grå håri åt far vår med sut og sorg ned i nåheimen.
32  For eg tok på meg å svara for sveinen hjå far min og sa: Kjem eg ikkje heim til deg att med han, so skal eg vera saka i det for far min alle mine dagar!
33  So lat difor meg vera att i staden for sveinen og vera trælen din, og lat sveinen få fara heim att med brørne sine!
34  For korleis kunde eg koma heim att til far min når sveinen ikkje var med? Eg tolde ikkje sjå på den sorg som då kom yver far min.
 
 
# Første Mosebok 45
1  Då kunde ikkje Josef dylja tårone lenger for alle dei som stod ikring han. Han ropa: Lat alle ganga ut ifrå meg! Og det var ingen inne då Josef opendaga seg for brørne sine.
2  Og han brast i og gret so høgt at egyptarane høyrde det, og dei høyrde det i huset åt Farao.
3  Og Josef sa til brørne sine: Eg er Josef. Lever far min endå? Men brørne hans kunde ikkje svara; dei stod der som dei var klumsa.
4  Då sa Josef til brørne sine: Kjære dykk, kom hit til meg! So gjekk dei burt til han. Då sa han: Eg er Josef, bror dykkar, som de selde til Egyptar-land.
5  Men no skal de ikkje syta eller harmast for di de selde meg hit! Til livberging for dykk hev Gud sendt meg hit fyre dykk.
6  For no er det andre året her er svolt i landet, og endå kjem her fem år til som det korkje vert pløgt eller hausta.
7  Men Gud sende meg fyre dykk av di han vilde leiva ætt etter dykk på jordi, og av di han vilde berga liv for dykk, so det vart ei stor frelsa.
8  So er det då ikkje de som hev sendt meg hit, men Gud, og han hev sett meg til far for Farao og til herre yver alt hans hus og til styrar i heile Egyptar-land.
9  Skunda dykk og far heim til far min og seg til han: So segjer Josef, son din: Gud hev sett meg til herre yver heile Egyptar-land. Kom ned til meg! Dryg ikkje!
10  Du skal få bu i Gosen-landet og vera innmed meg, både du og borni og barneborni dine, med bufeet ditt, både smått og stort, og med alt det du hev.
11  Og eg skal syta for deg der - for endå kjem det fem uår - so du ikkje skal verta utarma, korkje du eller huslyden din eller nokon av dine.
12  No ser de det med dykkar eigne augo, og Benjamin, bror min, ser det og, at det er eg som talar med dykk.
13  Ber då bod til far min um all mi æra og makt i Egyptar-land og um alt de hev set, og skunda dykk og kom hit att med far min!
14  So la han armane um halsen på Benjamin, bror sin, og gret; og Benjamin gret og innmed barmen hans.
15  Og han kysste alle brørne sine og gret medan han heldt dei i fanget. Og sidan rødde brørne hans med han.
16  Og det spurdest i huset åt Farao at brørne hans Josef var komne, og Farao og mennene hans vart fegne.
17  Og Farao sa til Josef: Seg til brørne dine: So skal de gjera: De skal kløvja på dyri dykkar og fara til de kjem heim Kana'ans-landet.
18  Då skal de taka far dykkar og huslydane dykkar og koma hit til meg, so skal eg eg gjeva dykk det beste i Egyptar-landet, og de skal få eta av landsens feita.
19  Seg du dei frå meg: So skal de gjera: De skal taka taka med dykk vogner frå Egyptar-land til borni og konone dykkar og henta far dykkar og kom.
20  Og de skal ikkje kvida dykk um de må fara ifrå eignelutene dykkar; for det beste i heile Egyptar-land skal de få.
21  Og Israels-sønene gjorde so. Og Josef gav dei vogner, som Farao hadde sagt, og gav dei niste med på vegen.
22  Og han gav dei alle kvar sin høgtidsbunad, men Benjamin gav han tri hundrad sylvsekel og fem høgtidsbunader.
23  Og sameleis sende han far sin ti asen som bar alt det beste som fants i Egyptar-land, og ti asenfyljor som bar og brød og mat til far hans på ferdi.
24  So bad han farvel med brørne sine, og dei for av stad, og han sa til dei: De må ikkje verta usamde på vegen!
25  So tok dei ut frå Egyptar-land og kom heim att til Jakob, far sin, i Kana'ans-land.
26  Og dei bar fram bodet til han og sa: Josef er endå i live, og han er jamvel styrar yver heile Egyptar-landet. Men han var like kald i hjarta; for han trudde dei ikkje.
27  So sa dei han alt det Josef hadde sagt til dei, og han såg vognene som Josef hadde sendt til å henta han i. Då kvikna Jakob, far deira, i hugen.
28  Og Israel sa: Å, du store syn! Josef, son min, er endå i live! Eg vil av og sjå han fyrr eg døyr.
 
 
# Første Mosebok 46
1  Og Israel tok ut med alt det han hadde, og då han kom til Be'erseba, ofra han slaktoffer til han som var Gud åt Isak, far hans.
2  Då tala Gud til Israel i ei syn um natti og sa: Jakob, Jakob! Og han svara: Ja, her er eg.
3  Då sa han: Eg er Gud, Gud åt far din. Ver ikkje redd for å fara ned til Egyptar-land; for der vil eg gjera deg til eit stort folk!
4  Eg skal sjølv fara med deg ned til Egyptar-land, og eg skal fylgja deg upp att og; det kann du lita på! Og Josef skal leggja att augo dine.
5  So tok Jakob ut frå Be'erseba, og Israels-sønene køyrde Jakob, far sin, og borni og konone sine i dei vognene som Farao hadde sendt til å henta han i.
6  Og dei tok med seg bufeet sitt og godset sitt som dei hadde lagt seg til i Kana'ans-land. So kom dei til Egyptar-land, Jakob og all hans ætt med han;
7  sønene og sonesønene, døtterne og sonedøtterne, heile si ætt, hadde han med seg til Egyptar-land.
8  Og dette er namni på Israels-borni som kom til Egyptar-land, Jakob og sønene hans: Ruben, eldste son åt Jakob,
9  og sønene åt Ruben: Hanok og Pallu og Hesron og Karmi;
10  sønene åt Simeon: Jemuel og Jamin og Ohad og Jakin og Sohar, og Saul, som han hadde fenge med ei kana'anitarkvinna;
11  og sønene åt Levi: Gerson og Kehat og Merari;
12  og sønene åt Juda: Er og Onan og Sela og Peres og Serah - men Er og Onan døydde i Kana'ans-land - og sønene åt Peres: Hesron og Hamul;
13  og sønene åt Issakar: Tola og Puva og Job og Simron;
14  og sønene åt Sebulon: Sered og Elon og Jahle'el.
15  Dette var sønene åt Lea, dei som ho fekk med Jakob i Mesopotamia, og so fekk Dina, dotter hans, i alt tri og tretti sjeler, søner og døtter.
16  Og sønene åt Gad: Sifjon og Haggi, Suni og Esbon, Eri og Arodi og Areli;
17  Og sønene åt Aser: Jimna og Jisva og Jisvi og Bria, og so Serah, syster deira; og sønene åt Bria var Heber og Malkiel.
18  Dette var borni åt Silpa, som Laban gav Lea, dotter si; ho fekk dei med Jakob, det var sekstan sjeler.
19  Og sønene åt Rakel, kona hans Jakob, var Josef og Benjamin.
20  Og Josef fekk born i Egyptar-land; han fekk dei med Asnat, dotter åt Potifera, presten i On; dei heitte Manasse og Efra'im.
21  Og sønene åt Benjamin: Bela og Beker og Asbel, Gera og Na'aman, Ehi og Ros, Muppim og Huppim og Ard.
22  Dette var dei borni som Jakob fekk med Rakel, i alt fjortan sjeler.
23  Og son åt Dan: Husim;
24  og sønene åt Naftali: Jahse'el og Guni og Jeser og Sillem.
25  Dette var sønene åt Bilha, som Laban gav Rakel, dotter si; ho fekk dei med Jakob, i alt sju sjeler.
26  Alle dei som kom med Jakob til Egyptar-land, og som var ætti ifrå han, umfram konone åt sønene hans, var alt i alt seks og seksti sjeler.
27  Og sønene åt Josef, som han fekk i Egyptar-land, var tvo. Alle som kom til Egyptar-land av Jakobs-ætti, var sytti sjeler.
28  Og han sende Juda fyre seg til Josef og bad at han vilde syna han vegen til Gosen. Og so kom dei til Gosen-landet.
29  Og Josef let setja fyre vogni si og for upp til Gosen, til møtes med Israel, far sin; og med same han fekk sjå han, kasta han seg um halsen på han og gret lenge med armane um halsen hans.
30  Då sa Israel til Josef: No vil eg gjerne døy, sidan eg hev set deg i andletet og veit at du endå er i live.
31  Og Josef sa til brørne sine og og farsfolket sitt: No fer eg upp til Farao og bera fram bod um dette og segja: Brørne mine og farsfolket mitt, som var i Kana'ans-land, hev kome hit til meg.
32  Og desse mennene er sauehyrdingar; dei hev stødt drive med å ala fe, og sauene og nauti sine og alt det dei eig, hev dei havt med seg hit.
33  Når so Farao kallar dykk til seg og spør: Kva hev de til leveveg?
34  so skal de svara: Fehyrdingar hev tenarane dine vore alt ifrå ungdomen og til no, både me og federne våre - so de kann få bu i Gosen-landet; for egyptarane hev ein stygg til alle sauehyrdingar.
 
 
# Første Mosebok 47
1  So kom Josef med bod um dette til Farao og sa: Far min og brørne mine hev kome hit frå Kana'ans-land med bufeet sitt, både smått og stor, og med alt det dei eig; og no er dei i Gosen-landet.
2  Og av alle brørne sine tok han ut fem mann og leidde dei fram for Farao.
3  Og Farao spurde brørne hans: Kva hev de til leveveg? Då sa dei til Farao: Tenarane dine er fehyrdingar, og det same var federne våre.
4  Me vilde gjerne halda til her i landet, sa dei til Farao; for det fanst ikkje beite for buskapen vår, av di det er eit svært uår i Kana'ans-land. Lat difor tenarane dine få bu i Gosen-landet!
5  Då sa Farao til Josef: Far din og brørne dine hev kome hit til deg.
6  Du hev heile Egyptar-land fyre deg! Lat far din og brørne dine få bu i den beste luten av landet! Dei kann få bu i Gosen-landet. Og veit du um at det er dugande karar imillom dei, so set dei til rådsmenner yver bufeet mitt!
7  Og Josef henta Jakob, far sin, og leide han fram for Farao. Og Jakob velsigna Farao.
8  Og Farao spurde Jakob: Kor mange er dine levedagar og år?
9  Då sa Jakob til Farao: Dei dagar og år eg hev ferdast på jordi, er hundrad og tretti år. Få og låke hev dei vore, mine levedagar og år, og ikkje hev dei nått so høgt som levedagane og åri åt federne mine i den tidi dei ferdast på jordi.
10  Og Jakob velsigna Farao, og so bad han vel leva med Farao.
11  Og Josef let far sin og brørne sine få seg bustader og gav dei jord i Egyptar-land, i den beste luten av landet, Ra'amses-landet, so som Farao hadde sagt han fyre.
12  Og Josef sytte for brød åt far sin og brørne sine og alt farsfolket sitt og gav dei etter som dei hadde mange born til.
13  Og det fanst ikkje brød i heile landet. For naudi var ovleg stor, so både Egyptar-landet og Kana'ans-landet var reint avmakta av svolten.
14  Og Josef samla alle dei pengar som fanst i Egyptar-landet og i Kana'ans-landet; han fekk dei for kornet dei kjøpte. Og Josef gøymde pengane i huset åt Farao.
15  So traut pengane både i Egyptar-land og i Kana'ans-landet. Då kom alle egyptarane til Josef og sa: Gjev oss brød! Skal me døy for augo dine, berre av di me ikkje hev fleire pengar?
16  Og Josef sa: Kom med bufeet dykkar, so skal eg gjeva dykk brød for bufeet, um de ikkje hev fleire pengar.
17  So kom dei til Josef med bufeet sin, og Josef gav dei brød for hestane, og for sauene og nauti som dei hadde, og for asni; og han heldt dei med brød det året for alt bufeet deira.
18  So leid det året, og året etter kom dei til han og sa: Me vil ikkje dylja for deg, herre, at pengane hev trote, og buskapen vår hev du fenge. Me hev ikkje anna att å bjoda deg enn kroppane og jordi vår.
19  Kvi skal me tynast for augo dine, både me og jordi vår? Kjøp du oss og jordi vår for brød, so skal me med jordi vår vera trælar under Farao. Lat oss berre få såkorn, so me kann halda livet og ikkje døy burt, og so jordi ikkje skal øydast.
20  So kjøpte Josef all jord i Egyptar-land til Farao; for egyptarane selde mannjamt jordvegane sine, av di svolten tvinga dei; og Farao vart eigande all jordi i landet.
21  Og han let folket byta bustad by for by i heile Egyptar-land, frå ende til annan.
22  Berre prestejordi kjøpte han ikkje. For prestane hadde viss innkoma av Farao og levde av det som Farao hadde etla dei. Difor selde dei ikkje jordi si.
23  Og Josef sa til folket: Sjå, no hev eg kjøpt både dykk og jordi dykkar til Farao. Her hev de såkorn; så no åkrane!
24  Men av det de haustar, skal de gjeva femteparten til Farao, og fire partane skal de hava til å så åkrane med og til mat for dykk sjølve og dei som er i husi hjå dykk, og til mat for borni dykkar.
25  Då svara dei: Du hev berga livet vårt. Vil berre du vera god mot oss, so vil me gjerne vera trælar under Farao.
26  So gjorde Josef det til ei lov - og ho gjeld den dag i dag for jordi i Egyptar-land - at Farao skulde hava femteparten av avlen. Berre prestejordi kom ikkje under Farao.
27  Israel vart buande i Egyptar-land, i Gosen-landet, og dei fekk seg eigedomar der og voks og auka seg uhorveleg.
28  Og Jakob levde syttan år i Egyptar-land, og dagane hans Jakob, leveåri hans, vart hundrad og sju og fyrti år.
29  Då det leid med Israel, og han venta på enden, sende han bod etter Josef, son sin, og sa til han: Kjære deg, held du aldri so lite av meg, so legg handi di i fanget mitt, og lova meg at du vil vera snild og trugen med meg og ikkje jorda meg i Egyptar-land,
30  Lat meg få kvila hjå federne mine! Før meg burt frå Egyptar-land og jorda meg i gravi deira! Og han svara: Eg skal gjera som du segjer.
31  Då sa Israel: Gjer eid på det! So gjorde han eiden på det. Og Israel lutte seg ned yver hovudgjerdi og tilbad.
 
 
# Første Mosebok 48
1  Ei tid etter dette hadde hendt, kom dei og sa til Josef: Far din er sjuk. Då tok han med seg båe sønene sine, Manasse og Efra'im.
2  Og det kom ein med bod um dette til Jakob og sa: Josef, son din, er komen til deg! Då gjorde Israel seg sterk og reiste seg upp i sengi.
3  Og Jakob sa til Josef: Gud den allmektige synte seg for meg i Luz i Kana'ans-land og velsigna meg,
4  og sa til meg: Sjå, eg vil lata deg veksa og aukast og gjera deg til ei mengd med folkeslag; og eg vil gjeva ætti di etter deg dette landet til eiga i all æva.
5  Dei tvo sønene dine som du fekk i Egyptar-land, fyrr eg kom hit til deg, dei skal no vera mine; Efra'im og Manasse skal høyra meg til liksom Ruben og Simeon.
6  Men dei borni som du sidan hev fenge, dei skal vera dine eigne; etter brørne sine skal dei heita i det landet dei kjem til å erva.
7  For då eg kom frå Mesopotamia, døydde Rakel frå meg på ferdi, i Kana'ans-landet, då me endå hadde att eit stykke veg til Efrat. Og eg jorda henne der, innmed vegen til Efrat, det som no heiter Betlehem.
8  Då Israel fekk sjå sønene hans Josef, spurde han: Kven er det?
9  Og Josef sa til far sin: Det er sønene mine, som Gud hev gjeve meg her. Då sa Jakob: Kjære vene, kom hit til meg med dei, so eg kann få velsigna dei!
10  Men augo hans Israel var dimme av alder; han skilde ikkje klårt. So leidde Josef dei burt til han, og han kysste dei og tok dei i fanget.
11  Og Israel sa til Josef: Eg tenkte aldri eg skulde få sjå deg meir, og no hev Gud endå til late meg få sjå borni dine!
12  So tok Josef dei ned av fanget hans og bøygde seg nedåt jordi for han.
13  Sidan tok Josef dei båe, Efra'im i høgre handi, midt for vinstre handi hans Israel, og Manasse i den vinstre handi, midt for høgre handi hans Israel, og leidde dei innåt han.
14  Og Israel rette ut høgre handi og la henne på hovudet hans Efra'im, endå han var den yngste av dei, og vinstre handi la han på hovudet hans Manasse. Med vilje la han hendene so; for Manasse var eldst.
15  Og han velsigna Josef og sa: Den Gud som federne mine, Abraham og Isak, hadde for augo medan dei ferdast på jordi, den Gud som var min hyrding frå di eg vart til og til den dag i dag,
16  den engelen som løyste meg ut frå alt vondt, han velsigne sveinane so dei må kallast med namnet mitt og namnet åt federne mine, Abraham og Isak, og aukast til ei uhorveleg mengd i landet!
17  Då Josef såg at far hans la høgre handi på hovudet hans Efra'im, mislika han det; han fata handi åt far sin og vilde flytja henne frå hovudet hans Efra'im burt på hovudet hans Manasse.
18  Og Josef sa til far sin: Ikkje so, far! For denne er eldst; legg høgre handi på hans hovud!
19  Men det vilde ikkje far hans, og han sa: Eg veit det, son min, eg veit det. Han og skal verta eit folk, han og skal verta stor; men bror hans som er yngre, han skal verta større; hans ætt skal verta ei mengd med folkeslag.
20  So velsigna han dei same dagen og sa: Ved deg skal Israel velsigna og segja so: Gud gjere deg som Efra'im og som Manasse! - han sette Efra'im fyre Manasse.
21  Sidan sa Israel til Josef: No lyt eg døy, men Gud skal vera med dykk og føra dykk attende til landet åt federne dykkar.
22  Og eg gjev deg eit landstykke framum brørne dine; det tok eg frå amoritane med sverdet og bogen min.
 
 
# Første Mosebok 49
1  Og Jakob kalla til seg sønene sine og sa: Samla dykk saman, so skal eg varsla korleis det skal ganga dykk langt fram i tidene:
2  Kom i hop og høyr, de søner åt Jakob, høyr på Israel, far dykkar!
3  Ruben, min eldste er du, blomen av mi makt og min manndom, høgst i vyrdnad og størst i velde.
4  Du sjodar yver som vatnet, du skal ingen fyremun få; for du steig upp i kvila åt far din, då vanhelga du henne - i mi seng steig han upp!
5  Simeon og Levi er brør, valdsvåpen er verja deira.
6  Kom ikkje i løynrådet deira, mi sjel, ver ikkje med i samkomone deira, mi æra*! For i sin harm slo dei menner i hel, og sjølvvilje skamskar dei uksar.
7  Forbanna vere ein ofse so strid, ei ilska so arg som deira! Eg skal sprengja dei sund kring i Jakob og spreida dei utyver Israel.
8  Juda - deg skal brørne dine lova; handi di skal vera på nakken åt fiendane dine, for deg skal sønene åt far din bøygja seg.
9  Ei ungløva er Juda; frå rov er du stige upp, son min! Han legg seg ned, han kviler som ei løva, ei løvemor; kven vågar å vekkja han?
10  Ikkje skal kongespir kverva frå Juda eller styrarstaven frå føtene hans, til dess fredsdrotten kjem, han som folki lyt lyda.
11  Til vinteren bind han sitt ungasen, i soldruvegreini folen åt asna si; han vaskar sin klednad i vin, og kjolen i druveblod.
12  Døkke er augo hans av vin, og tennene kvite av mjølk.
13  Sebulon - utmed sjøstrandi skal han bu, utmed strandi der skutone lendar, og Sidon hev han med sida.
14  Issakar er eit sterkbygt asen, som ligg på kvii og kviler.
15  Og han tykte kvildi var god, og at landet var fagert; so bøygde han ryggen under byrdi og vart ein ufri træl.
16  Dan skal døma sit folk, han som dei andre Israels-ættene.
17  Dan skal vera ein orm på vegen, ein hoggorm innmed stigen, som høgg hesten i hælane, so ridaren ryk på ryggen.
18  På di frelsa biar eg, Herre!
19  På Gad skal ransmenn renna, men han han renner etter dei.
20  Feit er føda hans Aser, forkunnmat for kongar hev han å gjeva.
21  Naftali er ei spelande hind; fagre er ordi han talar.
22  Eit ungt aldetre innmed kjelda; greinene skyt ut yver muren.
23  Og dei eggja han og skyt på han, dei sette etter han, pilskyttarane.
24  Men han stend stødt med bogen sin, og hendene og armane er kvike; hjelp fær han hjå kjempa åt Jakob, hjå han som er hyrdingen, Israels berg,
25  hjå Gud åt far din, han hjelpe deg! hjå den Allmektige, han velsigne deg med velsigningar or himmelen der uppe, med velsigning or djupet der nede, med velsigning i brjost og morsliv!
26  Velsigningane åt far din stig høgst yver velsigningane åt forfederne mine, dei rekk upp til grensa åt dei ævelege høgdene; dei skal koma på Josefs hovud, på kruna åt han som er hovding millom brørne sine.
27  Benjamin er ein ulv som riv sund; um morgonen et han upp ran, og um kvelden skifter han ut herfang.
28  Dette var alle Israels-ættene, tolv i talet, og soleis var det far deira tala til dei; han velsigna dei, og kvar av dei fekk si eiga velsigning, som høvde åt han.
29  Og han bad dei og sa til dei: No gjeng eg til folket mitt! Jorda meg då hjå federne mine, i den helleren som er på gjordet åt Efron, hetiten,
30  i den helleren som er på Makpelagjordet, austanfor Mamre i Kana'ans-landet, det gjordet som Abraham kjøpte av Efron, hetiten, til eigande gravstad.
31  Der jorda dei Abraham og Sara, kona hans; og der jorda dei Isak og Rebekka, kona hans, og der jorda eg Lea,
32  på de gjordet og i den hellaren der som var kjøpte av Hets-sønene.
33  Då Jakob var ferdig med dei fyresegnene han hadde å gjeva sønene sine, drog han føtene upp i sengi. Og han sålast og kom til federne sine.
 
 
# Første Mosebok 50
1  Og Josef lutte seg ned yver andletet åt far sin og gret uppyver han og kysste han.
2  Og Josef bad lækjarane som han hadde i si tenesta, at dei skulde salva liket åt far hans. So salva dei liket åt Israel.
3  Og det gjekk fyrti dagar med til det; for so lang tid tek det å salva eit lik. Og egyptarane gret yver han i sytti dagar.
4  Då syrgjedagane etter han var utlidne, tala Josef til hirdi åt Farao og sa: Hev de aldri so lite godvilje for meg, so gjer vel og ber fram desse ordi mine til Farao og seg:
5  Far min tok ein eid av meg og sa: No lyt eg døy! I gravi mi, som eg let grava åt meg i Kana'ans-landet, der skal du jorda meg! Lat meg difor fara upp og jorda far min og so koma hit att!
6  Og Farao sa: Far du upp, jorda far din, som du hev lova han!
7  So for Josef upp og skulde jorda far sin, og med han for alle mennene åt Farao, dei høgste i hirden hans og alle dei øvste i Egyptar-land,
8  og heile huset hans Josef og brørne hans og husfolket åt far hans. Berre småborni sine og sauene og nauti sine let dei vera att i Gosen-landet.
9  Og det fylgde han både vogner og hestfolk, so det vart ei drusteleg ferd.
10  Då dei kom til Goren-Ha'atad, som er på hi sida åt Jordan, heldt dei ei stor og ovende vyrdeleg syrgjehøgtid, og han gjorde likferd etter far sin i sju dagar.
11  Og då kana'anitane, som budde i landet, såg likferdi i Goren-Ha'atad, sa dei: Det er ei drusteleg likferd egyptarane held der. Difor kalla dei staden Abel Misra'im*. Han er på hi sida åt Jordan.
12  So gjorde sønene hans so med han som han hadde sagt dei fyre;
13  dei førde han til Kana'ans-landet og jorda han i helleren på Makpelagjordet, det gjordet som Abraham hadde kjøpt av Efron, hetiten, til eigande gravstad, austanfor Mamre.
14  Og då Josef hadde jorda far sin, for han attende til Egyptar-land, både han og brørne hans og alle som hadde vore med han upp og jorda far hans.
15  Då brørne åt Josef såg at far deira var burte, sa dei: Berre Josef ikkje til å setja etter oss for alt det vonde me hev gjort mot han!
16  So sende dei bod til Josef og sa: Far din bad oss fyrr han døydde, at me skulde bera fram dette bodet til deg:
17  So skal de segja til Josef, sa han: Å kjære deg, tilgjev det brotet og den syndi brørne dine gjorde då dei for so stygt med deg! So tilgjev oss no brotet vårt; me tener då og same Gud som far din! Og Josef gret då dei tala soleis til han.
18  So kom brørne hans sjølve og kasta seg å gruve for han og sa: Sjå her kjem me og vil vera tenarane dine!
19  Då sa Josef: Ver ikkje redde! Er då eg i staden åt Guds?
20  De tenkte å gjera meg vondt, men Gud tenkte det til det gode, av di han vilde gjera som han no hev gjort, og berga livet åt mykje folk.
21  So ver no ikkje redde! Eg skal syta for dykk og borni dykkar. Og han hugga dei og tala blidt til dei.
22  Josef vart buande i Egyptar-land, både han og farsfolket hans. Og Josef levde hundrad og ti år.
23  Og Josef fekk sjå barneborn åt Efra'im og borni åt Makir, son hans Manasse, fekk han og taka i fanget.
24  Og Josef sa til brørne sine: No lyt eg døy. Men Gud skal lydast til dykk og fylgja dykk upp frå dette landet til det landet som han lova Abraham og Isak og Jakob.
25  Og Josef tok ein eid av Israels-sønene og sa: Når Gud kjem og lydest til dykk, då skal de taka beini mine med her ifrå.
26  Og Josef døydde då han var hundrad og ti år gamal, og dei salva liket hans og la det i kista i Egyptar-land.
 
 
# Andre Mosebok 1
1  No skal de få høyra namni på Israels-sønene som kom til Egyptar-land; med Jakob kom dei, kvar med sin huslyd:
2  Ruben og Simeon og Levi og Juda,
3  Issakar og Sebulon og Benjamin,
4  Dan og Naftali, Gad og Aser.
5  Med alle i hop var det sytti sjeler som var ætta frå Jakob; Josef han var no alt i Egyptar-land.
6  Og Josef døydde og alle brørne hans og heile den ætti.
7  Men Israels-folket muna og voks og auka og vart uhorveleg mannsterke, so dei fyllte heile landet.
8  Då kom det ein ny konge i Egyptar-land, som ikkje visste noko um Josef.
9  Og han sa til folket sitt: Sjå, Israels-lyden er større og sterkare enn me.
10  Lat oss no fara klokt fram, so dei ikkje skal aukast endå meir! For kjem det ufred, so kunde dei gjerne slå seg i hop med uvenene våre og strida mot oss og fara or landet!
11  So sette dei futar yver dei, som skulde plaga dei med tungarbeid, og dei laut byggja tvo byar med varehus for Farao; det var Pitom og Ra'amses.
12  Men di meir dei plaga dei, di meir auka dei, og di meir breidde dei seg ut, so egyptarane tok til å fæla for Israels-borni.
13  Soleis nøydde dei no Israels-borni til å træla for seg
14  og gjorde livet surt for dei med hardt arbeid i leirtaki og tiglverki og med allslags jordarbeid, alt arbeidet som dei truga dei til å gjera.
15  Og kongen i Egyptar-land sa til dei hebraiske jordmøderne - den eine av dei heitte Sifra og den andre Pua -:
16  Kvar gong de hjelper ei hebraisk barnsengkona, sa han, so skal de sjå etter i fødestolen: Er det son ho hev fenge, so drep han! er det dotter, so må ho leva.
17  Men jordmøderne hadde age for Gud og gjorde ikkje som kongen i Egyptar-land sa, men let småsveinane leva.
18  Då kalla kongen jordmøderne fyre seg og sa til dei; Kvi gjer de dette og let sveinborni leva?
19  Jordmøderne svara: Dei hebraiske kvinnone er ikkje som dei egyptiske, dei er sterkare; innan jordmori kjem, hev dei fenge barnet.
20  Då gjorde Gud vel imot jordmøderne; og folket auka og vart ovleg mangment.
21  Og for di jordmøderne hadde age for Gud, gav han dei avkjøme.
22  Men Farao sende bod utyver til heile folket sitt og sa: Kvar son som kjem til verdi*, skal de kasta i elvi; berre døtterne skal de lata leva!
 
 
# Andre Mosebok 2
1  So var det ein mann av Levi-ætti som gjekk og tok seg ei kona, og ho var og av Levi-ætti.
2  Og kvinna vart umhender og åtte ein son. Ho tykte det var so vent eit barn, og løynde han i tri månader;
3  då kunde ho ikkje få løynt han lenger. So fann ho ei røyrkista til han; den brædde ho med jordbek og tjøra, og so la ho sveinen upp i og sette kista attmed elvebarden;
4  og syster hans stod eit stykke undan og skulde sjå korleis det gjekk med han.
5  Då kom dotter åt Farao ned åt elvi og vilde lauga seg, medan møyane hennar gjekk att og fram på elvebakken. Ho gådde kista i sevet og sende terna si etter henne.
6  So hadde ho upp loket og såg barnet; då sa ho: Nei sjå, ein liten svein som ligg og græt! Og ho tykte syndi han og sa: Det er eit av hebrearborni:
7  Då sa syster hans åt dotter åt Farao: Skal eg ganga og finna deg ei hebrearkona som gjev brjost, so ho kann fostra upp barnet for deg?
8  Kongsdotteri svara: Gjer so! So gjekk gjenta og henta mor åt sveinen.
9  Og kongsdotteri sa til henne: Tak denne sveinen og fostra han upp for meg! Eg skal løna deg for det. So tok kona sveinen og fostra han upp.
10  Og då han vart stor, gjekk ho til kongsdotteri med han, og han vart som son hennar. Ho kalla han Moses*; for - sa ho - or vatnet hev eg drege han upp.
11  So leid tidi fram til Moses var vaksen. Då var det ein gong han gjekk ut til brørne sine og såg korleis dei laut slita og slepa, og so fekk han sjå ein egyptar som slo ein hebrear, ein av brørne hans.
12  Då såg han vel ikring seg, men vart ikkje var nokon, og so slo han egyptaren i hel og grov han ned i sanden.
13  Den andre dagen gjekk han ut att og såg tvo hebrearar som heldt på og slost. Då sa han til den som hadde skuldi: Kvi slær du landsmannen din?
14  Han svara: Kven hev sett deg til hovding og domar yver oss? Tenkjer du på å drepa meg, som du drap egyptaren? Då vart Moses redd og sa med seg sjølv: Hev det alt kome upp?
15  Då Farao fekk spurt det, freista han å få drepe Moses. Men Moses rømde for Farao, og han slo seg ned i Midians-landet og budde attmed ein brunn.
16  Presten i Midian hadde sju døtter; og dei kom og auste upp vatn og fyllte trørne og vilde brynna småfeet åt far sin.
17  Men so kom det nokre hyrdingar og jaga dei ifrå. Då reis Moses upp og hjelpte dei og brynnte småfeet deira.
18  Då dei kom heim att til Re'uel, far sin, sa han: Korleis hev det seg at de kjem so tidleg i dag?
19  Dei svara: Ein egyptar kom og hjelpte oss mot hyrdingane; og so auste han upp vatn for oss og brynnte småfeet.
20  Då sa han til døtterne sine: Kvar er han so? Kvi let de då mannen vera att ute? Bed han inn, so han kann få seg mat!
21  Moses vart huga til å vera hjå mannen, og han let Moses få Sippora, dotter si, til kona.
22  Ho åtte ein son, og Moses kalla han Gersom*; for han sa: Eg hev fenge heimvist i framandt land.
23  Då ei lang tid var lidi, døydde kongen i Egyptar-land. Men Israels-borni sukka for trældomen og let ille, og naudropi deira steig upp til Gud.
24  Og Gud høyrde korleis dei sukka, og Gud mintest pakti si med Abraham og Isak og Jakob.
25  Og Gud hadde auga med Israels-borni, og Gud kjendest ved dei.
 
 
# Andre Mosebok 3
1  Moses gjette no småfeet åt Jetro, verfar sin, presten i Midian. So var det ein gong han dreiv småfeet burt um øyde, arki og kom til Guds-fjellet, til Horeb*.
2  Der synte Herrens engel seg for han i ein eldsloge, som slo beint upp or ein klungerrunne; han såg at runnen stod i ljos loge, men klungeren brann ikkje upp.
3  Då sa Moses. Eg vil ganga innåt og sjå dette store underet; kvifor klungeren ikkje brenn upp.
4  Då Herren såg at han gjekk innåt og vilde sjå, so ropa Gud til han utor klungerrunnen: Moses, Moses. Og han svara: Ja, her er eg.
5  Då sa han: Kom ikkje næmare! Hav av deg skorne! For staden du stend på, er heilag jord.
6  Og han sa: Eg er far din's Gud, Abrahams Gud og Isaks Gud og Jakobs Gud. Då løynde Moses andletet sitt, for han torde ikkje sjå på Gud.
7  Og Herren sa: Eg hev set kor vondt folket mitt hev det i Egyptar-land, og høyrt klageropi deira yver futane; eg veit kva dei lid.
8  Og no hev eg stiga ned og vil fria dei ut frå egyptarane og føra dei upp frå dette landet til eit godt og vidt land, til eit land som fløymer med mjølk og honning, der som kana'anitane er og hetitane og amoritane og ferisitane og hevitane og jebusitane.
9  For no hev naudropet frå Israels-borni nått upp til meg, og eg hev og set korleis egyptarane trugar og plagar dei.
10  Gakk no du til Farao med bod frå meg, og før folket mitt, Israels-borni, ut or Egyptar-land!
11  Då sa Moses til Gud: Er eg den mann at eg kann ganga til Farao, og kann eg føra Israels-borni ut or Egyptar-land?
12  Og han sa: Ja, for eg skal vera med deg! Og det skal du hava til merke på at det er eg som hev sendt deg: Når du hev ført folket ut or Egyptar-land, so skal de halda gudstenesta på dette fjellet.
13  Då sa Moses til Gud: Men når eg no kjem til Israels-borni og segjer til dei: Gud åt federne dykkar hev sendt meg til dykk, og dei so spør: Kva er namnet hans? - kva skal eg då svara dei?
14  Og Gud sa til Moses: EG ER DEN EG ER! So skal du svara Israels-borni, sa han: Han som heiter Eg er, hev sendt meg til dykk.
15  Og endå sa Gud det til Moses: So skal du segja til Israels-borni: Herren*, Gud åt federne dykkar, Abrahams Gud og Isaks Gud og Jakobs Gud, hev sendt meg til dykk. Det skal vera namnet mitt i all æva, og so skal dei kalla meg ætt etter ætt.
16  Gakk du no og samla i hop dei øvste i Israel og seg til dei: Herren, Gud åt federne dykkar, Abrahams Gud og Isaks Gud og Jakobs Gud, hev synt seg for meg og sagt: Eg hev havt auga med dykk og veit korleis dei fer åt med dykk i Egyptar-land.
17  Og eg sa: Eg vil fria dykk ut or alt det vonde de lid i Egyptar-land, og føra dykk til landet åt kana'anitane og hetitane og amoritane og ferisitane og hevitane og jebusitane, eit land som fløymer med mjølk og honning.
18  Eg dei skal gjeva gaum etter ordi dine, og so skal du ganga fram for kongen i Egyptar-land, du og dei øvste i Israel, og de skal segja til han: Herren hebrearguden, hev møtt oss! Gode, gjev oss lov til å fara tri dagsleider ut i øydemarki og ofra til Herren vår Gud!
19  Men eg veit at kongen i Egyptar-land ikkje gjev dykk lov til å fara, ikkje um han so fær kjenna ei sterk hand yver seg.
20  So vil eg då lyfta handi mi og slå Egyptar-land med alle underi mine, som eg vil gjera midt imillom dei, og då skal han sleppa dykk.
21  Og eg vil gjera det so at egyptarane fær godvilje for dette folket, so de ikkje skal fara tomhendt når de fer;
22  men kvar kona skal beda grannekona si eller den ho bur i hus med, um sylv og gull og helgeklæde, og det skal de lata sønene og døtterne dykkar hava på seg; det skal vera herfanget de tek av egyptarane.
 
 
# Andre Mosebok 4
1  Då svara Moses og tok so til ords: Dei vil visst ikkje tru meg og ikkje lyda på meg, men berre segja at Herren ikkje hev synt seg for meg.
2  Då sa Herren: Kva er det du hev i handi? Han svara: Ein stav.
3  Herren Sa: Kasta han på jordi! So kasta Moses staven på jordi; då vart han til ein orm, og Moses rømde for han.
4  Då sa Heren: Rett ut handi og grip han i sporen! So rette han ut handi og treiv ormen, og då vart han til ein stav att i handi hans.
5  No lyt dei vel tru at Herren, Gud åt federne deira, hev synt seg for deg, Abrahams Gud og Isaks Gud og Jakobs Gud!
6  Og endå sa Herren til han: Stikk handi di barmen! So stakk han handi i barmen og drog henne ut att, og då han skulde sjå til, so var handi hans spilt og kvit som snø.
7  Då sa Herren: Stikk Handi di i barmen endå ein gong! So stakk han handi i barmen att, og då han drog henne ut or barmen, då var ho like god att, og hadde same leten som fyrr.
8  Og Herren sa. Um dei no ikkje trur deg og ikkje aktar på det fyrste teiknet, so trur dei då visst på det andre teiknet;
9  men trur dei ikkje på noko av desse tvo teikni, og vil dei ikkje lyda på deg, so skal du taka vatn or elvi og ausa upp på turre marki; og vatnet som du tek or elvi, det skal verta til blod med det same det kjem på marki.
10  Men Moses sa til Herren: Orsaka meg, Herre! Eg hev aldri vore nokon munnfør mann, korkje fyrr, eller sidan du tok til å tala med tenaren din; eg er både tungmælt og seinmælt.
11  Då sa Herren til Han: Kven er det som gjev menneskja munnen? Og kven er det som gjer mållaus eller dauv eller klårsynt eller blind? Er ikkje det eg, Herren?
12  Gakk no berre, og eg skal vera med munnen din og lære deg kva du skal tala.
13  Men han sa: Å Herre, eg bed for meg! Send ein annan med det bodet, kven du vil!
14  Då vart Herren harm på Moses og sa: Hev du ikkje Aron, bror din, leviten? Han, veit eg, kann tala. Og rett no kjem han og møter deg, og når han ser deg vert han hjarteleg glad.
15  Han skal du tala til og leggja ordet i munnen hans, og eg skal vera med både din munn og hans munn og læra dykk kva de skal gjera.
16  Han skal tala til folket for deg; han skal vera munnen din, og du skal vera Gud for han.
17  Og denne staven skal du hava i handi; den er den du skal gjera teikni med.
18  So gjekk Moses, og då han kom heim att til Jetro, verfar sin, sa han til han: Kjære deg, lat meg fara attende til til brørne mine i Egyptar-land og sjå um dei lever endå. Og Jetro svara: Far i fred!
19  I Midian sa Herren til Moses: Tak no i veg og far attende til Egyptar-land! For no er dei burte alle dei som leita etter deg og vilde taka livet ditt.
20  So tok Moses kona si og sønene sine og sette dei på asnet og for attende til Egyptar-landet; og gudsstaven hadde han i handi.
21  Og Herren sa til Moses: Når du kjem attende til Egyptar-land, so kom i hug at du gjer alle dei underi som eg hev gjeve deg makt til, so Farao ser på det. Men eg vil gjera han strid i hugen, so han ikkje let folket fara.
22  Då skal du segja til Farao: So segjer Herren: Israel er son min, den eldste av sønene mine.
23  Og eg sa til deg: Lat son min fara, so han kann tena meg! Men du vilde ikkje lata han fara. Sjå difor vil eg no slå i hel din son, den eldste av sønene dine.
24  Då dei var no på vegen komne, hende det at Herren kom imot han i eit nattlæger og vilde drepa han.
25  Då tok Sippora ein kvass stein og skar av huveholdet på son sin og kasta det framfor føtene hans og sa: Du er meg ein blodbrudgom, du!
26  So let han honom vera. Det var umskjeringi ho tenkte på då hu sa "blodbrudgom".
27  Og Herren sa til Aron: Gakk ut i øydemarki, so møter du Moses! So gjekk han ut og råka Moses innmed Guds-fjellet og kysste han.
28  Og Moses sa med Aron kva ærend og ord Herren hadde sendt han med, og kva teikn han hadde sett han til å gjera.
29  So gjekk Moses og Aron og samla i hop alle dei øvste av Israels-borni.
30  Og Aron bar fram alle dei ordi som Herren hadde tala til Moses, og gjorde teikni so folket såg på det.
31  Og folket trudde; og då dei høyrde at Herren var komen og vilde lydast til Israels-borni, og at han hadde set kva vande dei var i, so la dei seg på kne og tilbad.
 
 
# Andre Mosebok 5
1  Sidan gjekk Moses og Aron fram for Farao og sa: So segjer Herren, Israels Gud: Lat folket mitt fara, so dei kann halda høgtid for meg i øydemarki!
2  Då sa Farao. Kven er Herren som eg skal lyda og lata Israel fara? Eg kjenner ikkje Herren, og eg vil ikkje lata Israel fara heller!
3  Dei svara: Hebrearguden hev møtt oss; gjev oss lov å fara tri dagsleider ut i øydemarki og ofra til Herren vår Gud, so han ikkje skal koma yver oss med sott eller sverd!
4  Då sa egyptarkongen til dei: Moses og Aron, kvi hefter de folket burt frå det dei hev å gjera? Gakk til arbeidet dykkar!
5  De ser kor mykje folk her er i landet no, sa Farao, og so vil de lokka folket til å leggja ned arbeidet sitt!
6  Og same dagen sa Farao det til futane og arbeidsmennene for arbeidsfolket:
7  Heretter skal de ikkje gjeva folket halm til mursteinen, som de fyrr hev gjort. Dei skal sjølve ganga og sanka seg halm.
8  Men like mykje murstein skal de krevja av dei no som fyrr; de skal ikkje slå av på talet. For dei er late; difor skrik dei og segjer: Me vil av og ofra til Guden vår.
9  Legg tungt arbeid på karane, so dei hev nok å gjera med det og ikkje fer etter lygjerødor!
10  So gjekk futane og arbeidsformennene ut og sa til folket: So segjer Farao: Eg gjev dykk ikkje halm lenger.
11  Gakk sjølve og finn dykk halm kvar de kann! Men i arbeidet dykkar fær de ikkje noko avslag.
12  Då spreidde folket seg utyver heile Egyptar-land og sanka helma til å bruka i staden for halmen.
13  Men futane dreiv på og sa: Gjer arbeidet dykkar ferdigt, fullt dagsverk til kvar dag, som då de hadde halm for hand!
14  Og arbeidsformennene som futane åt Farao hadde sett yver Israels-borni, fekk hogg, og futane sa: Kvi hev de ikkje gjort ifrå dykk ålaget dykkar anten i går eller i dag, som de fyrr gjorde?
15  Då gjekk arbeidsformennene til Farao og kjærde seg for han og sa: Kvi fer du soleis med tenarane dine?
16  Halm fær me ikkje, og like vel segjer dei til oss: Gjer murstein! Og so fær me hogg, endå det er dine folk som hev skuldi.
17  Men han sa. Late er de, late! Difor segjer de: Me vil av og ofra til Herren!
18  Gakk no av og arbeid! Og halm fær de ikkje, men mursteinen skal de greida, talet fullt!
19  Arbeidsformennene skyna at dei var ille farne, då dei fekk høyra dei ordi: De fær ikkje noko avslag på mursteinen dykkar - fullt dagsverk til kvar dag!
20  Då dei kom ut att frå Farao, møtte dei Moses og Aron, som stod og venta på dei.
21  Då sa dei til dei: Herren heimsøkje dykk og døme dykk for di de hev gjort Farao og tenarane hans hatige på oss og gjeve dei sverdet i handi til å drepa oss med!
22  Og Moses vende seg atter til Herren og sa: Herre, kvi hev du fare so ille med dette folket? Kvi hev du då sendt meg?
23  For alt ifrå den stund eg gjekk fram for Farao og tala i ditt namn, hev han gjort vondt mot dette folket, og du hev ikkje hjelpt folket ditt ein grand.
 
 
# Andre Mosebok 6
1  Då sa Herren til Moses: No skal du sjå kva eg vil gjera med Farao: Mi sterke hand skal nøyda han til å sleppa dei, og for den same sterke handi skuld skal han jamvel driva dei ut or landet sitt.
2  Og Gud tala endå meir til Moses og sa til han: Eg er Herren.
3  Eg synte meg for Abraham og for Isak og for Jakob og nemnde meg Gud den allmektige, men dette namnet mitt, Herren, gjorde eg ikkje kunnigt for dei.
4  Og eg gjorde mi pakt med dei eg lova å gjeva dei Kana'ans-landet, det landet dei heldt til i då dei ferdast på jordi.
5  Og no hev eg høyrt korleis Israels-borni sukkar av di egyptarane held dei trældom, og eg minnest pakti mi.
6  Seg no til Israels-borni: Eg er Herren, eg vil taka av dykk dei tunge byrdene de ber for egyptarfolket, og løysa dykk or trældomen dei held dykk i, og fria dykk ut med fast arm og strenge domar;
7  eg vil taka dykk til mitt folk og vera dykkar Gud, og de skal sanna at eg er Herren dykkar Gud, som tek av dykk dei tunge byrdene de ber for egyptarfolket.
8  Og eg vil føra dykk til det landet som som eg rette handi i veret på at eg vil gjeva Abraham og Isak og Jakob, og det vil eg gjeva dykk til eiga, eg er Herren.
9  Og Moses sa det til Israels-borni, men dei høyrde ikkje på han, av di dei var modlause og laut træla so hardt.
10  Då tala Herren til Moses og sa:
11  Gakk fram for Farao, egyptarkongen, og seg til han at han skal lata Israels-borni fara ut or landet sitt!
12  Og Moses svara og tok til ords, der han stod fram for augo åt Herren: Du ser Israels-borni vil ikkje høyra på meg; er det då ventande at Farao skulde lyda etter det eg segjer, eg som endå hev u-umskorne lippor!
13  Soleis tala Herren til Moses og Aron og sende dei til Israels-borni og til Farao, egyptarkongen, med det bodet at dei skulde føra Israels-borni ut or Egyptar-land.
14  No skal de høyra kva ættefederne deira hette: Sønene åt Ruben, eldste son åt Israel, det var Hanok og Pallu, Hesron og Karmi. Dette er Rubens-ættene.
15  Sønene åt Simeon var Jemuel og Jamin og Ohad og Jakin og Soar og Saul, som var son åt ei kvinna av Kana'ans-folket. Dette er Simeons-ættene.
16  So er namni på sønene åt Levi med ættgreinene deira: Gerson og Kahat og Merari. Og levedagane åt Levi vart hundrad og sju og tretti år.
17  Sønene åt Gerson var Libni og Sime'i med ættgreinene deira:
18  Sønene åt Kahat var Amram og Jishar og Hebron og Ussiel. Og levedagane åt Kahat vart hundrad og tri og tretti år.
19  Sønene åt Merari var Mahli og Musi. Dette er Levi-ættene etter ættetavla deira.
20  Amram tok Jokebed, farsyster si, til kona, og dei fekk sønene Aron og Moses. Og levedagane åt Amram vart hundrad og sju og tretti år.
21  Sønene åt Jishar var Korah og Nefeg og Sikri.
22  Sønene åt Ussiel var Misael og Elsafan og Sitri.
23  Aron tok Eliseba til kona; ho var dotter åt Amminadab og syster åt Nahson, dei fekk sønene Nadab og Abihu, Eleasar og Itamar.
24  Sønene åt Korah var Assir og Elkana og Abiasaf. Dette er Korah-ættene.
25  Eleasar, son åt Aron, tok ei dotter åt Putiel til kona, og dei fekk sonen Pinehas. Dette var gamlefederne åt Levi-folket med ættgreinene deira.
26  Desse mennene, Aron og Moses, var det Heren sa det til: Før Israels-borni ut or Egyptar-land, fylking etter fylking!
27  Dei var det som tala med Farao, kongen i Egyptar-land, og sa dei skulde føra Israels-folket ut or Egyptar-land, desse tvo mennene, Moses og Aron.
28  Og det gjekk so til at den gongen Herren tala til Moses i Egyptar-landet,
29  då sa Herren til Moses: Eg er Herren. Seg no til Farao, egyptarkongen, alt det eg segjer til deg!
30  Og Moses svara, der han stod for Herrens augo: Du veit eg hev u-umskorne lippor; er det då ventande at Farao vil høyra på meg?
 
 
# Andre Mosebok 7
1  Då sa Herren til Moses: Sjå, eg hev laga det so at du vert som ein Gud for Farao, og Aron, bror din, skal vera profeten din.
2  Du skal tala alt det eg segjer deg fyre, men Aron, bror din, skal orda det ut for Farao, so han let Israels-borni far ut or landet sitt.
3  Men eg vil herda hugen åt Farao, og sidan vil eg gjera mange teikn og under i Egyptar-landet.
4  Farao kjem ikkje til å høyra på dykk, og då vil eg leggja mi hand på Egyptar-land og føra herane mine, folket mitt eige, Israels-borni ut or Egyptar-landet med harde refsingar.
5  Og egyptarane skal ljota sanna at eg er Herren, når eg rettar handi mi utyver Egyptar-landet og tek Israels-borni beint ifrå dei.
6  Og Moses og Aron gjorde dette; som Herren hadde sagt dei fyre, so gjorde dei.
7  Moses var åtti og Aron tri og åtti år gamal, då dei tala med Farao.
8  Og Herren sa det til Moses og Aron:
9  Når Farao talar til dykk og segjer: Lat meg få sjå eit under av dykk! då skal du segja til Aron: Tak staven din og kasta han ned framfor augo åt Farao, so skal han verta til ein stor orm.
10  So gjekk Moses og Aron fram for Farao og gjorde som herren hadde sagt: Aron kasta ned staven sin framfor augo åt Farao og tenarane hans, og staven vart til ein diger orm.
11  Då sende Farao bod etter vismennene og trollkarlane, runemeistrane som dei hadde i Egyptar-land, og dei bruka trollkunstene sine og gjorde det same.
12  Dei kasta kvar sin stav, og dei vart til store ormar, men staven hans gløypte stavane deira.
13  Og det gjekk som Herren hadde sagt: Farao var strid i hugen og vilde ikkje høyra på dei.
14  Då sa Herren til Moses: Farao er trassig; han vil ikkje lata folket fara.
15  Gakk til han i morgon tidleg - då kjem han ned åt elvi - og statt på elvebakken, so møter han deg, og staven som vart skapt um til ein orm skal du hava i handi.
16  Og so skal du segja til han: Herren, Hebrearguden, hev sendt meg til deg og segjer: Lat folket mitt fara, so dei kann tena meg i øydemarki! Men det hev ikkje du vilja lydt på endå.
17  Og Herren segjer so: Dette skal du hava til merke på at eg er Herren: Sjå no slær eg i elvevatnet med denne staven som eg hev i handi mi, og so skal det verta til blod.
18  Og fisken i elvi skal døy og ein illtev stiga frå elvi, so egyptarane ikkje er god til å drikka vatnet i henne.
19  Sidan sa Herren til Moses: Seg til Aron: Tak staven og rett handi di ut yver Egyptar-lands-vatni, yver elvane og veitene og tjørnene deira og yver kvar vassdam der er, so skal dei verta til blod, og blod skal det vera utyver Egyptar-landet, både i trekoppar og steinkjer.
20  Og Moses og Aron gjorde som Heren hadde sagt; Aron lyfte staven og slo i elvevatnet so dei såg på det både Farao og tenarane hans, og alt vatnet i elvi vart blod.
21  Då døydde all fisken i elvi, og det stod ein ond tev av elvi, so egyptarane ikkje kunde drikka vatnet, og det var blod i heile Egyptar-landet.
22  Men runemeistrane deira bruka trollkunstene sine og gjorde det same. Og det gjekk som Herren hadde sagt: Farao var stridhuga og høyrde ikkje på dei.
23  Og Farao snudde seg og gjekk heim til huset sitt og brydde seg ikkje um dette heller.
24  Men alle egyptarane grov kringum elvi etter drikkevatn; for dei kunde ikkje drikka elvevatnet.
25  So leid det sju dagar etter Herren hadde gjort elvi til blod.
 
 
# Andre Mosebok 8
1  Då sa Herren til Moses: Gakk fram for Farao og seg til han: So segjer Herren: Lat folket mitt fara, so dei kann tena meg!
2  Meinkar du dei å fara, so skal eg plaga heile ditt land og rike med frosk;
3  det skal yra med frosk i elvi, og dei skal krabba upp på land og koma inn i huset ditt og sengkoven din og upp i lega di og inn i husi åt tenarane dine og på folket ditt og i bakaromnane og knodetrogi dine;
4  og deg og huslyden din og alle tenarane dine skal froskane krabba uppetter.
5  Og Herren sa til Moses: Seg til Aron: Lyft handi og rett staven utyver elvane og veitene og tjørnene, og lat froskane aula innyver Egyptar-landet!
6  So rette Aron handi si ut yver Egyptar-lands-vatni, og då kom det upp med so fullt med frosk at dei hulde heile Egyptar-landet.
7  Men runemeistrane bruka trollkunstene sine og gjorde det same; dei og fekk froskane til å aula innyver Egyptar-landet.
8  So sende Farao bod etter Moses og Aron og sa: Bed til Herren at han vil taka froskane burt frå meg, og landslyden! Då skal eg lata folket fara so dei kann ofra til Herren.
9  Då sa Moses til Farao: Sjølv må du hava æra og segja kva tid eg skal beda for deg og tenarane dine og folket ditt at han vil rydja froskane burt frå deg og husi dine, so dei ikkje finst meir utan i elvi.
10  Han svara: I morgon. Då sa Moses: Lat det vera som du segjer! so skal du sanna at det er ingen som Herren vår Gud.
11  Froskane skal kverva burt frå deg og husi dine og frå tenarane dine og heile landslyden; berre i elvi skal dei finnast.
12  So gjekk Moses og Aron ut att frå Farao, og Moses ropa til Herren for froskane skuld som han hadde ført yver Farao.
13  Og Herren gjorde som Moses hadde sagt og froskane låg daude i hus og på tun og på bøane.
14  Dei samla dei i dungevis, og teven kjendest yver heile landet.
15  Men det gjekk som Herren hadde sagt: Då Farao såg at han hadde fenge ein lette, slo han seg rang og vilde ikkje høyra på dei.
16  Då sa Herren til Moses: Seg til Aron: Rett ut staven din og slå i dusti på jordi, so skal ho verta til my i heile Egyptar-landet.
17  Og dei so gjorde: Aron lyfte handi og rette ut staven sin og slo i dusti på jordi. Då kom myet og sette seg både på folk og fe; all dusti på jordi vart til my i heile Egyptar-landet.
18  Runemeistrane freista og å få fram my med trollkunstene sine, men dei var ikkje god til. Og myet vart sitjande på folk og fe.
19  Då sa runemeistrane til Farao: Dette er Guds finger! Men det gjekk som Herren hadde sagt: Farao var like strid og høyrde ikkje på dei.
20  Då sa Herren til Moses: Ris tidleg upp i morgon, og stig beint fram for Farao når han gjeng ned åt elvi, og seg til han: So segjer Herren: Lat folket mitt fara, so dei kann tena meg!
21  For let du ikkje folket mitt fara, so sender eg allslags avåt yver deg og tenarane dine og folket ditt og inn i husi dine; husi åt egyptarane skal verta fulle av avåt, og jamvel jordi dei stend på.
22  Men same dagen vil eg taka undan Gosen-landet, folket mitt bur i, so der ikkje kjem noko avåt; då skal du verta var at eg, Herren, er der i landet.
23  For eg vil løysa ut folket mitt og gjera skil på mitt folk og ditt folk. I morgon skal dette teiknet henda.
24  Og Herren gjorde som han hadde sagt, og det kom svære yrjor med avåt i husi åt Farao og tenarane hans; i heile Egyptar-land herja avåtet landet.
25  Då sende Farao bod etter Moses og Aron og sa: Gakk av og ofra til dykkar Gud her i landet!
26  Moses svara: Det er ikkje rådeleg å gjera det so; for det me ofrar åt Herren vår Gud, det er ein styggedom for egyptarane. Ofra me no midt for augo på dei slikt som dei hev ein stygg til i, vilde dei ikkje då steina oss?
27  Tri dagsleider ut i øydemarki vil me fara, og so ofra til Herren vår Gud, soleis som han segjer oss fyre.
28  Då sa Farao: Eg fær lata dykk fara då, so de kann ofra til Herren dykkar Gud i øydemarki, men de må ikkje fara langt! Bed for meg!
29  Moses svara: Ja, no gjeng eg ut og vil beda til Herren, og i morgon skal avåtet kverva burt frå Farao og tenarane og folket hans. Berre no Farao ikkje vil svika oss meir, men lata folket fara, so dei kann ofra til Herren.
30  So gjekk Moses ut frå Farao att og bad åt Herren.
31  Og Herren gjorde som Moses bad, og let avåtet kverva burt både frå Farao og tenarane og folket hans; det fanst ikkje att eit einaste fly.
32  Men Farao slo seg rang denne gongen og; og slepte ikkje folket av stad.
 
 
# Andre Mosebok 9
1  Og Herren sa til Moses: Gakk fram for Farao og seg til han: So segjer Herren, Hebrearguden: Lat folket mitt fara, so dei kann tena meg!
2  For meinkar du dei å fara, og held du dei att endå lenger,
3  so skal Herren leggja si hand på feet ditt, som beiter på bøen, både hestar og asen og kamelar og naut og sauer, og søkja dei med ei øgjeleg drepsott.
4  Men Herren skal gjera skil på Israels-feet og egyptarfeet, og det skal ikkje døy noko av det som høyrer Israels-borni til.
5  Og Herren sette tidi og sa: I morgon vil Herren lata dette henda i landet.
6  Dagen etter gjorde Herren som han hadde sagt, og alt egyptarfeet døydde, men av feet åt Israels-borni døydde ikkje eit liv.
7  Og Farao sende bod, og då hadde det ikkje døytt eit einaste liv av Israels-feet. Men Farao sette hardt imot hardt og meinka folket å fara.
8  Då sa Herren til Moses og Aron: Tak hendene fulle med omnsoska, og Moses skal kasta henne upp i veret so Farao ser på det.
9  Då skal ho verta til dumba og fjuka utyver heile Egyptar-landet, og av dumba skal det koma ei sott som bryt ut med kaunar på folk og fe i alt Egyptar-landet.
10  So tok dei oska or masomnen og steig fram for Farao, og Moses kasta henne upp i veret; då kom det ei kaunsott som braut ut på folk og på fe.
11  Og runemeistrane orka ikkje å standa framfor Moses for verken skuld; for kaunane hadde sett seg på runemeistrane som på alle egyptarane.
12  Men Herren gjorde Farao strid i hugen; og det gjekk som han hadde sagt med Moses: Farao høyrde ikkje på dei.
13  Då sa Herren til Moses: Ris tidleg upp i morgon, og stig beint fram for Farao og seg til han: So segjer Herren, Hebrearguden: Lat folket mitt fara, so dei kann tena meg!
14  For denne gongen vil eg senda alle mine plagor yver deg sjølv og tenarane dine og folket ditt, so du skal sanna at ingen er som eg på heile jordi.
15  No hadde eg alt lyft handi mi og vilde slege deg og folket ditt med drepsott, og då hadde du vorte utrudd av jordi.
16  Men eg sparde deg av di eg vilde syna deg makti mi og gjera namnet mitt kunnigt yver all jordi.
17  Endå legg du deg i vegen for folket mitt og vil ikkje lata dei fara.
18  Sjå, difor vil eg i morgon dette bel senda eit øgjeleg haglver, som det aldri hev vore maken til i Egyptar-landet, frå den dag det vart grunna, og til no.
19  Send no folk og berga buskapen din og alt de du hev på marki! Alt som er ute og ikkje kjem seg i hus, anten det er folk eller fe, skal haglet koma yver, og dei skal døy.
20  Dei av mennene åt Farao som hadde age for Herrens ord, dei berga då tenarane og buskapen sin i hus.
21  Men dei som ikkje akta på Herrens ord, let både tenarane og buskapen vera ute.
22  Då sa Herren til Moses: Rett handi di upp imot himmelen, so skal haglet koma sturtande yver heile Egyptar-land, på folk og på fe og på kart strå som på marki veks i Egyptar-landet,
23  So rette Moses staven sin upp imot himmelen. Då sende Herren torever og hagl, og eldingane for ned til jordi, medan Herren let det hagla yver Egyptar-landet.
24  Haglet kom drusande, og midt i haglflodi gjekk det ljon i ljon. Aldri hadde det vore slikt uver i Egyptar-landet frå den tid det vart bygt.
25  Og haglet slo ned alt som ute var i heile Egyptar-land, både folk og fe, og all grøda på marki slo haglet ned, og kvart tre braut det sund.
26  Men i Gosen-landet, der Israels-borni budde, der gjekk ikkje haglflodi.
27  Då sende Farao bod etter Moses og Aron og sa til dei: Denne gongen hev eg synda. Herren er den som hev rett, og eg og folket mitt me hev urett.
28  Bed til Herren at det må hava ein ende med toreslåtten og haglet, so skal eg lata dykk fara, og de tarv ikkje bia lenger.
29  Moses svara: Med same eg kjem ut or byen, skal eg lyfta hendene og beda til Herren. Då skal tora halda upp og haglet driva av, so du skal sanna at jordi høyrer Herren til.
30  Men det veit eg vel at du og tenarane dine endå ikkje hev age for Herren Gud.
31  Både lin og bygg var nedslege; for bygget stod med aks og linet i knupp.
32  Men kveiten og spelten var ikkje nedslege; for dei årar seinare.
33  Og Moses gjekk burt frå Farao og ut or byen og lyfte hendene til Herren. Då heldt tora og haglveret upp, og regnet hylja ikkje meir ned på jordi.
34  Men då Farao såg at regnet og haglet og tora hadde stogga, so heldt han på og synda, og herde seg til, både han og tenarane hans.
35  Det gjekk som Herren hadde havt Moses til å segja: Farao var hard som stein og vilde ikkje lata Israels-borni fara.
 
 
# Andre Mosebok 10
1  Og Herren sa til Moses: Gakk fram for Farao! For det er eg som hev gjort han so hard, både han og tenarane hans, so eg kann få fremja desse teikna mine imillom dei,
2  og so du skal fortelja son din og soneson din korleis eg hev fara åt med egyptarane, og kva teikn eg hev gjort hjå dei - so de skal sanna at eg er Herren.
3  So gjekk Moses og Aron fram for Farao og sa til han: So segjer Herren, Hebrearguden: Kor lenge skal det vara fyrr du vil bøygja deg for meg? Lat folket mitt fara, so dei kann tena meg!
4  For trassar du og ikkje let folket mitt fara, so skal eg i morgon senda grashoppar inn i riket ditt.
5  Dei skal breida seg ut yver landet, so tett at ein ikkje kann sjå marki, og eta upp kvar einaste grand som de hev att etter haglet, og snøyda kvart eit tre som veks på markene dykkar.
6  Og dei skal fylla upp husi for deg og tenarane dine og alle egyptarane, so ikkje federne dine skal ha set slik syn, frå den dag dei vart til på jordi, og til den dag i dag. Dermed snudde han seg og gjekk burt ifrå Farao.
7  Då sa hirdmennene til Farao: Kor lenge skal denne mannen vera ei snara for oss? Lat no folki fara, so dei kann tena Herren sin Gud! Ser du ikkje endå at Egyptar-landet vert øydelagt?
8  So henta dei Moses og Aron attende til Farao, og han sa til dei: Gakk so av stad då, og ten Herren dykkar Gud! Kor mange er det no som skal fara?
9  Moses svara: Me lyt fara alle, både unge og gamle; både sønene og døtterne våre vil me hava med oss, både småfeet og storfeet vårt; for me skal halda høgtid for Herren.
10  Då sa han til dei: Herren vere med dykk, so visst som eg let dykk fara burt med borni dykkar! Sjå der um de ikkje tenkjer på vondt!
11  Nei, dette vert ikkje noko av! De mennene kann fara og tena Herren; for det var det de bad um! Dermed jaga dei dei burt frå augo åt Farao.
12  Då sa Herren til Moses: Rett handi di ut yver Egyptar-landet, so skal grashoppane koma drivande innyver landet og eta upp all grøda på marki, alt som haglet hev spart.
13  So rette Moses staven sin ut yver Egyptar-landet, og Herren sende ein austanvind som stod innyver landet heile den dagen og heile natti; um morgonen kom austanvinden med grashoppane.
14  Og grashoppane dreiv innyver heile Egyptar-landet og slo seg ned i heile riket, ein uhorveleg brote; aldri fyrr hadde det vore so mykje med grashoppar, og aldri meir vil det koma.
15  Dei la seg utyver heile landet so tett at markene myrkna, og åt upp all grøda på åkrane og all alda på trei som haglet hadde leivt, og det fanst ikkje att namnet av grønt anten på tre eller strå i heile Egyptar-landet.
16  Då skunda Farao seg og sende bod etter Moses og Aron og sa: Eg hev synda mot Herren dykkar Gud og mot dykk.
17  Kjære vene, gjev til synda mi denne siste gongen, og bed til Herren dykkar Gud at han berre vil taka denne landøyda burt frå meg!
18  So gjekk Moses ut att frå Farao og bad til Herren.
19  Då vende Herren vinden, so det vart ein ovsterk vestanvind, og den førde grashoppane burt og støytte dei ned i Raudehavet; det vart ikkje att ein einaste grashopp i heile Egyptarriket.
20  Men Herren gjorde Farao hard i hugen, so han ikkje let Israels-borni fara.
21  Og Herren sa til Moses: Rette handi di upp imot himmelen, so skal det leggja seg myrker yver Egyptar-landet, eit myrker so tjukt at ein kann taka i det.
22  So rette Moses handi si upp imot himmelen. Då vart det stumende myrkt i heile Egyptar-land i tri dagar.
23  Den eine timde ikkje den andre, og i tri dagar var det ingen som torde reisa seg av sessen sin. Men der Israels-borni budde, der var det ljost alle stader.
24  Då sende Farao bod etter Moses og sa: Gakk av held høgtid for Herren! Borni dykkar kann og få vera med; men bufeet, både smått og stort, lyt vera att her.
25  Moses svara: Du må då gjeva med oss det me treng til slaktoffer og brennoffer, so me kann ofra til Herren vår Gud!
26  Bufeet lyt me hava med oss - ikkje ei klauv må vera att - for det er det me lyt taka av når me skal tena Herren vår Gud; og me veit ikkje kva me skal ofra til Herren fyrr me kjem fram.
27  Men Herren herde hugen åt Farao, og han vilde ikkje lata dei fara.
28  Og Farao sa til Moses: Gakk ifrå meg! Vara deg! Kom aldri meir for augo mine! For den dag eg ser deg for augo att, skal du døy.
29  Moses svara: Det er rett som du segjer; eg kjem aldri meir for augo dine.
 
 
# Andre Mosebok 11
1  Herren hadde sagt til Moses: Endå ei ulukke vil eg føra yver Farao og Egyptar-land, so skal han sleppa dykk av; han skal ikkje berre gjeva dykk lov til å fara, men beint fram driva dykk ut med alt det de hev.
2  Seg no so folket høyrer på, at kvar mann skal beda grannen sin og kvar kvinna grannekvinna si um sylv og gull!
3  Og Herren gjorde det slik at egyptarane fekk godvilje for folket; og so var og Moses ein ovstor mann i Egyptar-landet, både for tenarane åt Farao og for hitt folket.
4  Og Moses sa: So segjer Herren: Når det lid til midnatt, vil eg fara midt igjenom Egyptar-land.
5  Då skal det døy alt som frumbore er i Egyptar-landet, frå den frumborne sonen åt Farao, som sit i høgsetet sitt, til den frumborne sonen åt trælkvinna, som sit og dreg landkverni, og alle frumsungane i buskapen.
6  Og frå heile Egyptar-landet skal det stiga eit øgjeleg skrik, so ingen skal hava høyrt slikt skrik anten fyrr eller sidan.
7  Men ikkje ein hund skal gøy på nokon i Israel, korkje på folk eller fe, so de skal verta vare at Herren gjer skil på egyptarane og Israel.
8  Då skal alle desse tenarane dine koma ned til meg og kasta seg ned for meg og segja: Far herifrå, både du og heile det folket som fylgjer deg! Og so skal eg fara. Og han gjekk burt frå Farao i brennande harm.
9  Som Herren hadde sagt til Moses: Farao skal ikkje høyra på dykk, so eg kann få gjord mange under i Egyptar-landet,
10  so gjorde Moses og Aron alle desse underi for augo åt Farao; men Herren gjorde Farao strid i hugen, so han slepte ikkje Israels-borni or landet sitt.
 
 
# Andre Mosebok 12
1  Og Herren tala so til Moses og Aron medan dei var i Egyptar-landet:
2  Denne månaden* skal vera nyårsmånaden dykkar, den fyrste månaden i året skal han vera for dykk.
3  Tal no de til heile Israels-lyden og seg: Den tiande dagen i denne månaden skal kvar husbonde taka seg ut eit lamb, so kvar huslyd fær eitt lamb.
4  Men er lyden hans for liten til å eta upp eitt lamb, so skal han og grannen taka seg ut eit i hop, etter som dei hev folk til; de skal ikkje rekna fleire folk på kvart lamb enn at alle fær metta seg.
5  Eit lytelaust verlamb lyt det vera, og årsgamalt; i staden for eit lamb kann de og taka eit kje.
6  De skal taka det i vare til den fjortande dagen i denne månaden; då skal heile Israels-lyden slakta det soleglads bel.
7  So skal dei taka noko av blodet og strjuka på både dørskiene og dørkollen på dei husi dei et i.
8  Og kjøtet skal dei eta same natti; dei skal steikja det på elden og eta det med usyrt brød og bitre urter attåt.
9  De må ikkje eta det rått og ikkje koka det i vatn, men steikja det yver elden, med hovud og føter og innmat.
10  Heller ikkje skal de leiva noko av det til morgons; er det noko att um morgonen, so skal de brenna det upp.
11  Soleis skal de vera budde når de et det: med belte kring livet, med skor på føtene, med stav i handi; og de skal eta det i hast; det er påskehelg* for Herren.
12  For den same natti vil eg fara igjenom Egyptar-landet og slå i hel alt som frumbore er i Egyptar-land, både folk og fe; og yver alle egyptargudane vil eg halda dom; eg er Herren.
13  Og blodet på dei husi som de er i, skal vera til eit merke for dykk, når eg ser blodet, skal eg fara framum dykk; og de skal ikkje verta fyre noko vondt når eg slær Egyptar-landet.
14  Og sidan skal denne dagen vera ein minnedag for dykk; då skal de halda helg og høgtid for Herren; ei æveleg lov skal det vera for dykk og etterkomarane dykkar å halda heilag den dagen.
15  Sju dagar skal de eta usyrt brød; straks den fyrste dagen skal de hava all surdeig burt or husi dykkar; for kvar den mann som et surbrød millom den fyrste og sjuande dagen, han skal rydjast ut or Israel.
16  Den fyrste dagen skal de halda ei heilag samling, og den sjuande dagen ei heilag samling. Dei dagane skal de ikkje hava noko arbeid fyre dykk; berre den maten som kvar mann treng, skal de laga til, og elles ingen ting gjera.
17  De skal høgtida usyrdebrødhelgi; for då førde eg herane dykkar ut or Egyptar-landet. Difor skal de høgtida denne dagen; det skal vera ei æveleg lov for dykk og etterkomarane dykkar.
18  Frå fjortandedags kvelden i den fyrste månaden til ein og tjugandedags kvelden i same månaden skal de eta brød som det ikkje er surt i.
19  I sju dagar må det ikkje finnast surdeig i husi dykkar; kvar den mann som et surbrød, skal rydjast ut or Israels-lyden, anten han er framand eller fødd og alen i landet.
20  De må ikkje smaka den minste grand som er syrt; i alle hus skal de eta usyrt brød!
21  Då kalla Moses i hop alle dei øvste i Israel og sa til dei: No lyt de av og finna dykk småfe åt huslydane dykkar og slakta påskelambet.
22  Og so skal de taka ein isopkvost og duppa i blodet som er i skåli, og strjuka noko av det blodet på dørkollen og båe dørskiene. Og ingen av dykk må ganga ut or husdøri si fyre morgon.
23  For Herren vil fara igjenom landet og heimsøkja egyptarane; og når han ser blodet på dørkollen og på båe dørskiene, då skal han fara framum døri og ikkje lata tynaren sleppa inn i husi dykkar og drepa.
24  So skal de då halda dykk etter dette bodet; det skal vera ei lov for deg og borni dine i all æva.
25  Når de so kjem inn i det landet som Herren vil gjeva dykk, som han hev lova, då skal de halda uppe denne helgeseden.
26  Og når borni dykkar spør: Kva er dette for ein helgesed de brukar?
27  då skal de svara: Det er påskeoffer til Herren, som for utum husi åt Israels-borni i Egyptar-land då han heimsøkte egyptarane og sparde våre hus. Då la folket seg på kne og tilbad.
28  Og Israels-borni gjekk av og gjorde dette; som Herren hadde sagt til Moses og Aron, so gjorde dei.
29  So hende det i midnattsstundi at Herren slo i hel alt som frumbore var i Egyptar-landet, frå den frumborne sonen åt Farao, som sat i høgsetet sitt, til den frumborne sonen åt fangen, som sat i myrkestova, og alle frumsungane i buskapen.
30  Då for Farao upp um natti, han og alle tenarane hans og alle egyptarane, og det vart eit øgjeleg skrik i Egyptar-land; for det fanst ikkje eit hus som det ikkje var lik i.
31  Og Farao sende bod etter Moses og Aron um natti og sa: Gjer dykk reiduge og ut or riket mitt, både de og Israels-borni, og gakk av og held høgtid for Herren, som de hev tala um!
32  Tak med dykk bufeet dykkar, både smått og stort, som de hev sagt, og far burt og bed godt for meg og!
33  Og egyptarane anna på folket og vilde få dei fort utor landet. Elles døyr me alle saman! sa dei.
34  So tok folket deigen sin, fyrr han vart syrt; dei sveipte deigtrogi inn i kjolane og bar dei på herdane.
35  Og Israels-borni gjorde som Moses hadde sagt, og bad egyptarane um sylv og gull og helgeklæde.
36  Og Herren hadde laga det so at egyptarane vilde folket vel, so dei var gode å beda. Det var det herfanget dei tok av egyptarane.
37  So tok då Israels-borni ut frå Ra'amses og la vegen til Sukkot; dei var på lag seks hundrad tusund mann til fots, umfram kvinnor og born.
38  Og ein stor hop med allslags folk fylgde med dei, og bufe, både smått og stort, ei ovstor drift.
39  Av deigen dei hadde med seg frå Egyptar-land, baka dei hellekakor; for han var ikkje syrt, etter di dei vart jaga ut or Egyptar-land og ikkje torde drygja der lenger; og ikkje hadde dei butt seg til med ferdakost heller.
40  Den tidi som Israels-borni hadde havt bustaden sin i Egyptar-land, var fire hundrad og tretti år.
41  Då dei fire hundrad og tretti åri var på dagen utlidne, då tok alle Herrens herar ut frå Egyptar-landet.
42  Den natti akta Heren på og førde dei ut or Egyptar-landet; den same natti skal alle Israels-borni akta på for Herren, ætt etter ætt.
43  Og Herren sa til Moses og Aron: So er fyresegni um påskelambet: Ingen framand må eta av det.
44  Hev nokon ein tenestdreng som er kjøpt for pengar, so skal du fyrst umskjera han; sidan kann han eta av det.
45  Ingen busete eller leigekar må eta av det.
46  I eitt hus skal det etast; du må ikkje hava noko av kjøtet ut or huset, og de må ikkje brjota noko bein i det.
47  So skal heile Israels-lyden gjera.
48  Og når ein framand held til hjå deg og vil halda påskehøgtid for Herren, då skal alle karfolki hans umskjerast, so kann han få vera med og halda høgtid, og då skal han vera jamgod med dei som er fødde og alne i landet; men ein som ikkje er umskoren, må aldri eta av det.
49  Det skal gjelda same lovi for dei som er fødde og alne i landet, og for dei framande som held til hjå dykk.
50  Og alle Israels-borni gjorde dette; som Herren hadde sagt til Moses og Aron, so gjorde dei.
51  Denne same dagen var det Herren førde Israels-borni ut or Egyptar-land, fylking etter fylking.
 
 
# Andre Mosebok 13
1  Og Herren tala til Moses og sa:
2  Alt frumbore skal du helga åt meg, alt som kjem fyrst frå morsliv hjå Israels-borni; anten det er folk eller fe, so høyrer det meg til.
3  Og Moses sa til folket: Kom i hug denne dagen då de slapp ut or Egyptar-land, or slavehuset! For det var Herren som med si sterke hand leidde dykk ut. Då skal de ikkje eta surbrød.
4  I dag er det de tek ut, i abib månad.
5  Når då Herren fører deg inn i landet åt kana'anitane og hetitane og amoritane og hevitane og jebusitane, det som han lova federne dine å gjeva deg, eit land som fløymer med mjølk og honning, då skal du halda gudstenesta på denne visi i denne same månaden;
6  sju dagar skal du eta usyrt brød, og den sjuande dagen skal det vera høgtid for Herren.
7  Usyrt brød skal du eta alle dei sju dagane; ikkje må det finnast usyrt brød i ditt eige, og ikkje surdeig, so langt som råder.
8  Og same dagen skal du gjera dette kunnigt for son din og segja: Det er til minne um det Herren gjorde for meg då eg for frå Egyptar-land.
9  Og det skal vera deg til eit merke på handi og eit minneskrift på panna, so Herrens lov kann vera på munnen din. For med sterk hand leidde Herren deg ut or Egyptar-land.
10  So skal du då gjere etter denne fyresegni år etter år, på den tid som er sett.
11  Og når Herren hev ført deg til Kana'ans-landet, som han lova deg og federne dine, og gjev deg det,
12  då skal du eigna åt Herren alt som kjem fyrst frå morsliv. Alt det som fell undan det feet du eig, og som er han av slaget, høyrer Herren til.
13  Det fyrste følet som fell undan kvart asen, skal du løysa med eit lamb eller kje, og løyser du det ikkje, so skal du brjota nakken på det. Men kvart mannebarn - kvart sveinbarn i ætta di - som er frumbore, skal du løysa.
14  Når då son din sidan spør deg: Kva tyder dette? so skal du svara: Med sterk hand leidde Herren oss ut or Egyptar-land, or slavehuset.
15  For det gjekk slik til at då Farao gjorde seg hard og ikkje vilde lata oss fara, då slo Herren i hel alt som frumbore var i Egyptar-landet, både av folk og av fe. Difor ofrar eg til Herren alt det som kjem fyrst frå morsliv og er han av slaget, men eg løyser kvart sveinbarn i ætti mi som er frumbore.
16  Og det skal vera til eit merke på handi di og ein minnesetel på panna di; for med sterk hand førde Herren oss ut or Egyptar-land.
17  Då Farao hadde gjeve folket lov til å fara, so førde Gud dei ikkje på den vegen som bar til Filistar-landet, endå det var den næmaste; for han tenkte dei kunde koma til å angra seg når dei møtte ufred, og so fara attende til Egyptar-land.
18  Men Gud laga det so at dei svinga inn på den vegen som gjekk igjenom øydemarki til Raudehavet. So for då Israels-borni stridsbudde ut or Egyptar-landet.
19  Og Moses tok beini av Josef med seg; for Josef hadde teki eiden av Israels-borni og sagt: Når Gud kjem og lydest til dykk, so skal de taka beini mine med dykk herifrå.
20  So tok dei ut frå Sukkot og leira seg i Etam, tett innmed øydemarki.
21  Og Herren gjekk fyre dei, um dagen i ein skystopul som leidde dei rette vegen, og um natti i ein eldstopul som lyste for dei, so dei kunde fara natt og dag.
22  Skystopulen kvarv ikkje frå folket um dagen, og eldstopulen ikkje um natti.
 
 
# Andre Mosebok 14
1  Sidan tala Herren til Moses og sa:
2  Seg til Israels-borni at dei skal snu um og lægra seg framum Pi-Hakirot, millom Migdol og havet; beint for Ba'al-Sefon, midt imot, skal de lægra dykk utmed havet.
3  Då kjem Farao til å segja um Israels-borni: Dei hev kome på villstig og finn ikkje ut or øydemarki att.
4  Og eg vil herda hugen åt Farao, so han set etter dei; då skal eg syna herlegdomen min på Farao og heile heren hans, og egyptarane skal få kjenna at eg er Herren. So gjorde dei som Herren sa.
5  Då kongen i Egyptar-land fekk vita at Israels-folket hadde rømt landet, då skifte han hug, både han og tenarane hans, og dei sa: Kva hev me gjort som slepte Israel utor tenesta?
6  So beitte han fyre vogni si, og herfolket sit tok han med seg.
7  Seks hundrad utvalde vogner tok han, og sidan kvar vogn som fanst i Egyptar-land, og kjempor var det på alle.
8  For Herren herde hugen åt Farao, egyptarkongen, so han sette etter Israels-borni; men Israels-borni tok ut med verja i hand.
9  Egyptarane sette etter, alle vognene og riddarane åt Farao og heile hermakti hans, og nådde dei att utmed havet, der deg hadde lægra seg, tett innmed Pi-Hakirot, midt Ba'al-Sefon.
10  Farao kom næmare og næmare, og då Israels-borni skulde sjå til, då såg dei egyptarane kom setjande etter dei. Då vart Israels-borni fælande redde og ropa til Herren.
11  Og dei sa til Moses: Fanst det då ikkje graver i Egyptar-land med di du laut hava oss hit og lata oss døy i øydemarki? Kvi gjorde du oss dette og lokka oss burt frå Egyptar-land?
12  Var det ikkje det me sa til deg i Egyptar-land: Lat oss vera i fred! me vil tena egyptarane; det er betre for oss, det, enn å døy i øydemarki?
13  Då sa Moses til folket: Ver ikkje redde! Statt no her og sjå den hjelpi som heren vil senda dykk i dag! For so som de ser egyptarane i dag skal de aldri sjå dei meir i all æva.
14  Herren skal strida for dykk, og de skal halda dykk stille.
15  Og Herren sa til Moses: Kvi kallar du på meg? Seg til Israels-borni at dei skal taka i vegen!
16  Og du skal lyfte staven din og retta handi ut yver havet og kløyva det, so Israels-borni kann ganga midt igjenom havet på turre botnen.
17  Men eg vil herda hugen åt egyptarane, so dei set etter dykk. Då skal eg syna herlegdomen min på Farao og heile hans her, på vognene og riddarane hans.
18  Og egyptarane skal få kjenna at eg er Herren, når eg syner herlegdomen min på Farao og vognene og riddarane hans.
19  Og Guds engel som gjekk fyre Israels-heren, tukka seg og steig attum dei; skystopulen, som var framanfor dei, flutte seg og vart standande attanfor,
20  so han kom imillom egyptarane og Israels-heren; på den eine sida var han skum og myrk, og på hi sida lyste han upp natti, og herane kom ikkje innåt kvarandre heile natti.
21  Då rette Moses handi si utyver havet, og Herren sende ei strid austanvind, som bles heile natti, so vatnet dreiv undan; han gjorde havet til turt land, og vatnet kløyvde seg.
22  Og Israels-borni gjekk tvert gjenom havet på turre grunnen, og vatnet stod som ein mur, både på høgre og vinstre sida.
23  Men egyptarane sette etter og fylgde til midt ut i havet, alle hestane åt Farao og vognene og riddarane hans.
24  So hende det fyrstundes i otta at Herren såg ned på egyptarheren frå eld- og skystopulen og forvilla egyptarheren.
25  Han slo hjuli undan vognene deira, so det gjekk tungt for dei å koma fram. Då sa egyptarane: Lat oss røma for Israels! For Herren er med dei og strider mot egyptarane!
26  Og Herren sa til Moses: Rett handi di utyver havet, so skal vatnet fløyma attende yver egyptarane, yver vognene og riddarane deira!
27  So rette Moses handi utyver havet, og då det leid imot morgonen, kom havet veltande attende i det gamle romet sitt, men egyptarane rømde beint mot bårone, og Herren støytte dei midt ut i havet.
28  Vatnet flødde i hop att og gøymde vognene og riddarane i heile Farao-heren, som hadde fylgt etter dei ut i havet; det vart ikkje att ein einast ein.
29  Men Israels-borni gjekk tvert igjenom havet på turre botnen, og vatnet stod som ein mur på både sidone, både den høgre og den vinstre.
30  Soleis berga Herren den dagen Israel for egyptarane, Og Israel skoda egyptarane korleis dei låg daude på havstrandi.
31  Og då Israel såg det storverket som Herren hadde gjort med egyptarane, då fekk dei age for Herren, og dei trudde på Herren og på Moses, tenaren hans.
 
 
# Andre Mosebok 15
1  Då song Moses og Israels-borni denne lovsongen til Herren: Eg vil lovsyngja Herren, for han er høgt upphøgd; hest og mann støytte han i havet.
2  Herren er min styrke og lovsong, og han vart meg til frelsa. Han er min Gud, han vil eg lova, Gud åt far min, han vil eg upphøgja.
3  Herren er ein hermann; Herren heiter han.
4  Vognene og heren åt Farao kasta han i havet, og dei utvalde kjempone hans drukna i Raudehavet.
5  Avgrunnar gøymde dei, som stein for dei ned i djupet.
6  Di høgre hand, Herre, er herleggjord i kraft, di høgre hand, Herre, krasar uvener.
7  I ditt storvelde slær du fiendane dine ned; du let vreiden din loga, då brenn dei som halm.
8  For anden din stokk vatni i hop, sjøane stod som haugar, bårone storkna i havsens hjarta.
9  Fienden sa: Eg vil elta dei, eg vil taka dei att, eg vil skifta ut herfang, eg vil metta mi sjel med dei; eg vil draga mitt sverd, mi hand skal øyda dei ut.
10  Du sende ut din ande, og havet gøymde dei; dei sokk som bly i ville vatnet.
11  Herre, kven er som du millom gudane? Kven er som du herleggjord i heilagdom, kven er so ageleg å lova, so underfull i verk?
12  Du rette ut di høgre hand, då gløypte jordi dei.
13  Du fører med di miskunn det folket du løyste ut; du leider dei med di kraft til din heilage bustad.
14  Folki fær spurt det og skjelv; fælska tek dei som bur i Filistar-land.
15  Edom-jarlane ottast for ilt, Moab-hovdingane støkk so dei skjelv, alle Kana'an-buane vert vitskræmde.
16  Redsla og fælska kjem på dei; når dei augnar din veldige arm, tegjer dei stilt som ein stein, medan folket ditt, Herre, fer fram, medan det folket fær fram som du vann deg.
17  Du tek dei inn og plantar dei på eigedomen din, det berget som du, Herre, hev skapt til bustad åt deg sjølv, den heilagdomen, Herre, som dine hender hev grunna.
18  Herren skal vera konge i all æva.
19  For då hestane åt Farao med vognene og riddarane hans for ut i havet, då let Heren vatnet i havet fløda i hop yver dei, medan Israels-borni gjekk turrskodde midt igjenom havet.
20  Og Mirjam, vismøi, syster åt Aron, tok ei trumma i handi, og alle kvinnone gjekk etter henne med trummeslått og dans.
21  Og Mirjam song fyre og kvad: Lovsyng Herren, for han er høgt upphøgd; hest og mann støytte han i havet.
22  Sidan førde Moses folket burt frå Raudehavet, og dei kom ut i Sur-øydemarki; tri dagar for dei gjenom øydemarki og kunde ikkje finna vatn.
23  So kom dei til Mara, men dei kunde ikkje drikka vatnet i Mara av di det var beiskt. Difor kalla dei den staden Mara*.
24  Og folket mukka mot Moses og sa: Kva skal me drikka?
25  Då ropa han til Herren, og Herren synte han eit tre; det kasta han upp i vatnet; då vart vatnet godt. Der sette dei lov og rett, og der røynde han dei.
26  Og han sa: Høyrer du vel etter ordi åt Herren din Gud og gjer det som rett er i hans augo, og lyder du bodi og held alle fyresegnene hans, so skal du sleppa alle dei sjukane som eg la på egyptarane; for eg er Herren, lækjaren din.
27  Sidan kom dei til Elim. Der var det tolv kjeldor og sytti palmetre, og dei lægra seg der frammed vatnet.
 
 
# Andre Mosebok 16
1  So tok dei ut att frå Elim, og femtande dagen i andre månaden etter at dei hadde fare frå Egyptar-landet, kom heile Israels-lyden til Sin-øydemarki, som ligg millom Elim og Sinai.
2  Medan dei var der i øydemarkene, tok heile Israels-lyden til å mukka mot Moses og Aron
3  og sa: Det vøre betre me hadde døytt for Herrens hand i Egyptar-landet, då me sat uppyver kjøtgrytene og åt oss mette på brød. For no hev de ført oss ut i villmarki, so heile denne mannefjølden lyt døy av svolt.
4  Då sa Herren til Moses: Sjå, no vil eg la det regna brød åt dykk frå himmelen, og folket skal ganga ut kvar dag og sanka der dei treng for dagen; soleis vil eg røyna dei, um dei held seg etter lovi mi eller ikkje.
5  Og når dei laga til det dei kjem heim med sette dagen, då skal det vera ein gong so mykje som det dei elles sankar um dagen.
6  So sa Moses og Aron til Alle Israels-borni: I kveld skal de koma til å sanna at det er Herren som hev ført dykk ut or Egyptar-landet;
7  og i morgon tidleg skal de få sjå Herrens herlegdom; for han hev høyrt korleis de mukkar, imot han - kva er vel me? kann det vera verdt å mukka mot oss?
8  De skal få sjå det, sa Moses, når han gjev dykk kjøt å eta i kveld og brød i morgon tidleg, so de fær metten dykkar; for Herren hev høyrt korleis de murrar og mukkar imot han - kva er vel me? Det er ikkje oss de mukkar imot, men Herren.
9  Og Moses sa til Aron: Seg til heile Israels-lyden: Stig fram for Herrens åsyn! For han hev høyrt korleis de mukkar.
10  So tala Aron til heile Israels-lyden; då vende dei augo mot øydemarki, og sjå, Herrens herlegdom synte seg i sky.
11  Og Herren tala til Moses og sa:
12  Eg hev høyrt korleis Israels-borni mukkar. Tala du til dei og seg: I skumingi skal de få kjøt å eta, og i morgon tidleg skal de få metta dykk med brød, og de skal sanna at eg er Herren dykkar Gud.
13  Då det so vart kvelden, kom enghønone fljugande so tjukt at dei tekte heile lægret, og um morgonen låg det dogg rundt ikring lægret.
14  Og då doggi kvarv, fekk dei sjå noko fint, kornut, burtyver øydemarki; det låg tunt som rim på marki.
15  Då Israels-borni såg det, sa dei seg imillom: Kva er dette? For dei visste ikkje kva det var. Då sa Moses til dei: Det er det brødet som Herren hev gjeve dykk å eta.
16  Høyr no kva Herren hev sagt: De skal sanka av det so mykje de treng, ein omer til manns, etter som de hev folk til; kvar skal henta åt dei som høyrer til huset hans.
17  Og Israels-borni gjorde som han sa, og sanka, sume mykje og sume lite.
18  Men då dei mælte det i omermålet, gjekk det inkje av for dei som hadde sanka mykje, og det som mindre hadde sanka, leid ingen skort; kvar hadde sanka det han turvte.
19  Og Moses sa til dei: Ingen må leiva noko av det til morgons.
20  Men dei høyrde ikkje på Moses, og sume etla noko til morgonmålet; då kvikna det makk i det, og det stod ei vond tev av det. Og Moses vart vreid på dei.
21  Sidan sanka dei det morgon etter morgon, kvar etter som han trong til. Men når soli tok til å heta, so bråna det.
22  Sette dagen sanka dei ein gong til so mykje som elles, tvo omer til manns, og alle dei øvste av lyden kom og sa det til Moses.
23  Då sa han til dei: Det er det Herren hev sagt. I morgon er det sabbat, heilag sabbat for Herren. Baka no det de vil, og koka det de vil! Men alt det som vert att, skal de leggja burt og gøyma til morgons.
24  So la dei det burt til um morgonen, som Moses sa, og det stod ingen illtev av det og kom ikkje makk i det.
25  Og Moses sa: Et det i dag, for i dag er det sabbat for Herren; i dag finn de ikkje noko på marki.
26  Seks dagar skal de sanka det; men den sjuande dagen er det sabbat; då er det ikkje å finna.
27  Like vel var det nokre av folket som gjekk ut den sjuande dagen og vilde sanka, men dei fann inkje.
28  Då sa Herren til Moses: Kor lenge skal det vara fyrr de vil lyda bodi og lovene mine?
29  Kom i hug: Herren hev gjeve dykk sabbaten; difor er det han sette dagen gjev dykk brød for tvo dagar. Haldt dykk no heime kvar for seg! Ingen må gange burt frå bustaden sin sjuande dagen.
30  Sidan heldt folket seg i ro den sjuande dagen.
31  Israels-ætti kalla det manna*; det liktest korianderfrø; det var kvitt på leten og smaka som honningkaka.
32  Og Moses sa: Høyr no kva Herren segjer til dykk: Ein full omer med manna skal de gøyma åt etterkomarane dykkar, so dei kann sjå det brødet eg gav dykk å eta i øydemarki då eg førde dykk ut or Egyptar-landet!
33  So sa han til Aron: Tak ei krukka og hav upp i henne ein full omer med manna, og set det ned for Herrens åsyn, so det vert gøymt åt etterkomarane dykkar.
34  Og Aron gjorde som Herren hadde sagt til Moses, og sette det ned framfor vitnemålet*; der skulde det gøymast.
35  Israels-borni åt manna i fyrti år, til dess dei kom til bygt land; manna åt dei alt til dei kom til utenden av Kana'ans-landet
36  Ein omer er tiandeparten av ein efa
 
 
# Andre Mosebok 17
1  So tok heile Israels-lyden ut frå Sin-øydemarki og for dagsleid etter dagsleid, soleis som Herren sa dei fyre. Sidan lægra dei seg i Refidim; med der fanst det ikkje vatn so folket kunde få drikka.
2  Og folket tretta med Moses og sa: Gjev oss vatn, so me fær drikka! Då sa Moses til dei: Kvi trettar de med meg? Kvi freistar de Heren?
3  Men folket tyrsta etter vatn, og dei mukka mor Moses og sa: Kvi hev du då ført oss upp frå Egyptar-land? Vil du då at me og borni våre og feet vårt skal døy av torst?
4  Då ropa Moses til Herren og sa: Kva skal eg gjera med dette folket? Det er ikkje lenge fyrr dei steinar meg?
5  Og Herren sa til Moses: Far i veg fyre folket! Få med deg nokre av dei øvste i Israel, og staven din som du slo i elvi med, tak den i handi, og gakk so!
6  Du skal få sjå meg stande midt uppyver ei ufs der burte på Horeb; då skal du slå på ufsi, og det skal koma vatn ut or henne, so folket fær drikka. Moses gjorde som Herren sa, so dei øvste i Israel såg på det.
7  Den staden kalla han Massa* og Meriba**, av di at Israels-folket tretta med han, og av di dei freista Herren og sa: Er Herren imillom oss eller ikkje?
8  Sidan kom Amalek og gav seg i strid med Israel i Refidim.
9  Då sa Moses til Josva: Vel oss ut nokre menner og tak ut og haldt slag med Amalek! I morgon skal eg standa øvst på haugen med gudsstaven i handi.
10  Josva gjorde som Moses sa til han og slost med Amalek, og Moses og Aron og Hur steig upp på høgste haugen.
11  Då gjekk det slik at so lenge Moses heldt handi i veret, hadde Israel yvertaket, men når han let handi siga, so vann Amalek.
12  Men so tok Moses til å trøytna i hendene; då tok dei ein stein og la til rettes for han; den sette han seg på, og Aron og Hur studde hendene hans, ein på kvar sida. Då heldt han hendene støde alt til soli gladde.
13  Josva hogg ned Amalek og folket hans med kvasse sverdet.
14  Og Herren sa til Moses: Skriv dette upp i ei bok, so det ikkje gjeng dykk or minne, og lat Josva feste det i hugen! For eg vil rydja ut minnet um Amalek, so det ikkje skal finnast meir under himmelen.
15  Då bygde Moses eit altar og kalla det: Herren er hermerket mitt.
16  Og han sa: Ei hand er rekt frå Herrens høgsete! Herren skal søkja Amalek med ufred, ætt for ætt.
 
 
# Andre Mosebok 18
1  Då Jetro, presten i Midian, verfar åt Moses, fekk spurt alt det som Gud hadde gjort mot Moses og mot Israel, folket sitt, korleis Herren hadde ført Israel ut or Egyptar-land,
2  so tok han med seg Sippora, kona åt Moses, som Moses hadde sendt heim,
3  og båe sønene hennar - den eine kalla dei Gersom, for Moses hadde sagt: Eg hev fenge heimvist i eit framandt land,
4  og den andre kalla dei Elieser*, for han hadde sagt: Gud åt far min var hjelpi mi og berga meg for sverdet åt Farao -
5  og no kom dei, både Jetro, verfar åt Moses, og sønene og kona hans, til Moses i øydemarki, der han hadde lægret sitt, innmed Guds-fjellet.
6  Og han sende bod til Moses og sa: Eg, Jetro, verfar din, kjem til deg med kona di, og båe sønene sine hev ho med seg.
7  Då gjekk Moses til møtes med verfar sin og bøygde seg for han og kysste han, og dei spurde einannan korleis til stod. So gjekk dei inn i tjeldbui,
8  og Moses fortalde verfar sin um alt det Herren hadde gjort med Farao og egyptarane for Israel skuld, og all den møda dei hadde vore uti på vegen, og korleis Herren hadde hjelpt dei.
9  Og Jetro vart glad for alt det gode som Herren hadde gjort mot Israel, at han hadde berga dei for egyptarane.
10  Og Jetro sa: Lova vere Herren, som berga dykk for egyptarane og for Farao, han som fria folket undan egyptarhandi!
11  No veit eg at Herren er større enn alle gudar; for det synte han med det same* som egyptarane synte ovmodet sitt mot dette folket med.
12  Og Jetro, verfar åt Moses, tok og bar fram brennoffer og slaktoffer for Gud. Og Aron og alle dei øvste i Israel kom og held måltid for Guds åsyn saman med verfar åt Moses.
13  Dagen etter sat Moses og skifte rett millom folket, og folket stod ikring han frå tidleg um morgonen til seint på kvelden.
14  Då no verfar hans såg alt det han hadde å gjera for folket, so sa han: Kva er dette for eit arbeid du legg på deg for folket? Kvi sit du domar åleine medan heile ålmugen stend uppyver deg frå morgon til kveld?
15  Moses svara: Folket kjem til meg og vil få vita Guds vilje.
16  Når dei hev ei sak med kvarandre, kjem dei til meg, og so dømer eg mann og mann imillom og lærer dei Guds bod og lover.
17  Då sa verfar åt Moses til han: Det er ikkje klokt det du der gjer.
18  De trøyter dykk ut, både de og dette folket som er med deg. For dette er for stridt for deg; du vinn ikkje gjera det åleine.
19  Men høyr no på meg! Eg vil gjeva deg ei råd, og so skal Gud vera med deg. Ver du målsmann for folket hjå Gud, og gakk du til Gud med sakene deira,
20  og minn dei um bodi og lovene, og syn dei kva veg dei skal ganga og korleis dei skal fara åt.
21  Vel deg so ut dugande menner av ålmugen, menner som hev age for Gud, truverdige folk, som hatar låk vinning, og set dei til domsmenner, sume yver tusund og sume yver hundrad og sume yver femti og sume yver ti!
22  Dei skal skifta rett millom folket til kvar tid; alle store saker skal dei koma til deg med, men alle små saker skal dei døma i sjølve. Då lettar du byrdi for deg sjølv, og dei hjelper deg å bera henne.
23  Gjer du det, og er det so Guds vilje, so kann både du halda ut og alt dette folket koma heim til seg i fred og ro.
24  Moses lydde verfar sin og gjorde alt det han sa.
25  Han kåra ut dugande menner av heile Israel og sette dei til hovdingar og domsmenner yver folket, sume yver tusund og sume yver hundrad og sume yver femti og sume yver ti.
26  Dei skifte då til kvar tid rett millom folket; alle vande saker kom dei til Moses med, men i alle småsaker dømde dei sjølve.
27  So baud Moses farvel med verfar sin, og han for heim att til sitt eige land.
 
 
# Andre Mosebok 19
1  Trimånadsdagen etter Israels-borni hadde fare frå Egyptar-land, kom dei til Sinai-øydemarki.
2  Dei tok ut frå Refidim og kom til Sinai-øydemarki, og der lægra Israel seg i villmarki midt for fjellet.
3  So steig Moses upp til Gud, og Herren ropa til han frå fjellet og sa: Dette skal du segja til Jakobs-ætti og gjera kunnigt for Israels-borni:
4  De hev set kva eg gjorde med egyptarane, og korleis eg lyfte dykk på ørnevenger og bar dykk hit til meg.
5  Vil de no lyda vel etter ordi mine og halda pakti mi, so skal de vera min eigedom framum alle andre folk; for heile jordi er mi.
6  Og de skal vera meg eit kongerike av prestar og eit heilagt folk. Desse ordi skal du tala til Israels-borni.
7  Då Moses kom att, kalla han i hop dei øvste av folket og bar fram det bodet som Herren hadde sendt han med.
8  Då svara folket alle som ein: Alt det Herren hev sagt, skal me gjera. Og Moses bar svaret deira attende til Herren.
9  Då sa Herren til Moses: Høyr her! Eg skal koma til deg i ei tett sky, so folket kann høyra når eg talar med deg; då skal dei alltid tru på deg. Då Moses hadde sagt Herren kva folket svara,
10  so sa Herren til han: Gakk til folket og seg dei skal helga seg idag og i morgen og två klædi sine.
11  Tridje dagen skal dei halda seg reiduge; for då vil Herren stiga ned på Sinai-fjellet for augo åt alt folket.
12  Og du skal setja ei stengsla for folket rundt ikring og segja: Vara dykk og gakk ikkje upp på fjellet, og kom ikkje innåt det! Kvar den som kjem innåt fjellet, skal døy.
13  Ingen må taka si hand i han! Han skal steinast eller skjotast; anten det er dyr eller folk, so skal dei lata livet. Men når hornet ljomar med lange tonar, då skal dei stiga upp på fjellet.
14  So gjekk Moses ned av fjellet til folket og sa dei skulde helga seg og två klædi sine.
15  Og han sa til dei: Tridje dagen lyt de halda dykk reiduge! Kom ikkje nær kvinnor!
16  So var det tridje dagen med same det ljosna, då bar det laust med toreslått og ljon; på fjellet låg ei tjukk sky, og dei høyrde ein ovsterk lurljod. Då skalv alt folket som i lægret var.
17  Men Moses førde folket ut or lægret til møtes med Gud, og dei vart standane innunder fjellet.
18  Og heile Sinai-fjellet stod i ein røyk, av di at Herren for ned på det i eld; røyken steig upp som av ein masomn, og heile fjellet dirra og skalv.
19  Og ljurljoden auka og vart sterkare og sterkare; Moses tala, og Gud svara han lydt.
20  Då Herren hadde stige ned på Sinai-fjellet, på øvste tinden, so kalla han Moses upp på nuten til seg. Då gjekk Moses upp,
21  og Herren sa til han: Gakk ned og vara folket, so dei ikkje bryt seg fram til Herren og vil sjå han; for då kjem mange av dei til å stupa.
22  Og prestane, som kjem nærmare innåt Herren, lyt og helga seg, so Herren ikkje skal fara inn imillom dei.
23  Då sa Moses til Herren: Folket kann ikkje koma upp på Sinai-fjellet. For du hev sjølv vara oss og sagt: Set eit gjerde kring fjellet og lys det heilagt!
24  Og Herren sa til han: Gakk no berre ned og kom so upp att, både du og Aron! Men prestane og ålmugen må ikkje brjota seg fram og stiga upp til Herren; for då kjem han til å fara inn imillom dei.
25  So gjekk Moses ned til folket og sa det til dei.
 
 
# Andre Mosebok 20
1  Då tala Gud alle desse ordi og sa:
2  Eg er Herren din Gud, som førde deg ut or Egyptar-landet, or slavehuset.
3  Du skal ikkje hava andre gudar attåt meg.
4  Du skal ikkje gjera deg noko utskore bilete eller nokor likning av det som er uppi himmelen, eller det som er nedpå jordi, eller det som er i vatnet nedunder jordi.
5  Du skal ikkje tilbeda dei og ikkje tena dei! For eg, Herren din Gud, er ein streng Gud, som hemnar broti åt federne på borni i tridje og fjorde ættleden av dei som hatar meg,
6  men gjer vel i tusund ættleder mot dei som elskar meg og held bodi mine.
7  Du skal ikkje misbruka namnet åt Herren til Gud; for Herren held ikkje den uskuldig som misbrukar namnet hans.
8  Kom i hug at du held kviledagen heilag!
9  Seks dagar må du arbeida og gjera alt det du skal.
10  Men den sjuande dagen er sabbat for herren din Gud. Då skal du ikkje gjera noko arbeid, korkje du eller son din eller dotter di eller drengen din eller tenestgjenta di eller feet ditt eller den framande som held seg innan portane dine.
11  For i seks dagar skapte herren himmelen og jordi og havet og alt som i der er; men den sjuande dagen kvilde han; difor velsigna Herren sabbatsdagen og lyste han heilag.
12  Æra far din og mor di, so du fær leva lenge i det landet som Herren din Gud gjev deg.
13  Du skal ikkje slå i hel.
14  Du skal ikkje vera utru mot maken din.
15  Du skal ikkje stela.
16  Du skal ikkje vitna rangt mot næsten din.
17  Du skal ikkje trå etter huset åt næsten din, eller drengen eller tenestgjenta eller uksen eller asnet hans eller noko anna som høyrer næsten din til.
18  Og heile folket såg og høyrde toreslagi og eldingane og lurljoden og røyken av fjellet; og då dei gådde det, skalv dei og heldt seg langt undan.
19  Og dei sa til Moses: Tala du med oss, so skal me høyra, men lat ikkje Gud tala med oss; for då døyr me!
20  Då sa Moses til folket: Ver ikkje redde! Gud vil røyna dykk; difor er det han kjem - og at agen for han skal bu i hjarto dykkar, so de ikkje syndar.
21  So vart folket standande langt burte, medan Moses gjekk innåt myrkeskodda der Gud var.
22  Og Herren sa til Moses: So skal du segja til Israels-borni: De hev høyrt korleis eg tala til dykk frå himmelen.
23  De skal ikkje gjera dykk nokon gud attåt meg. Gudar av sylv eller gull skal de ikkje gjera dykk.
24  Eit altar av jord skal du gjera meg, og på det skal du ofra brennofferi og takkofferi dine, småfeet og storfeet ditt. Kvar den stad som eg vil hava namnet mitt ihugkome, skal eg koma til deg og velsigna deg.
25  Men vil du gjera eit steinaltar åt meg, so skal du ikkje byggja det av hoggen stein; for brukar du bitjarn på steinane, so vanhelgar du dei.
26  Heller ikkje skal du stiga upp til altaret etter ei tropp, so du nækjer blygsli di uppyver det.
 
 
# Andre Mosebok 21
1  So er dei lovene du skal leggja fram for dei:
2  Når du kjøper ein hebraisk tenestdreng, so skal han tena seks år; men i det sjuande skal han sleppa or tenesta for inkje og vera fri mann.
3  Er han einsleg når han kjem, so skal han og fara sin veg einsleg; er han gift, so skal kona hans vera med han når han fer.
4  Hev han fenge ei kona av husbonden sin og fær søner eller døtter med henne, so skal kona og borni høyra husbonden hennar til, og han skal fara sin veg einsleg.
5  Men segjer tenaren so: Eg held av husbonden min og kona mi og borni mine; eg vil ikkje vera fri og fara min veg,
6  då skal husbonden føra han fram for Gud*, og leida han innåt døri eller dørskii, og husbonden skal stinga ein syl gjenom øyra hans; sidan skal han tena han all si tid.
7  Når ein mann sel dotter si åt tenestgjenta, so kann ikkje ho tena seg fri liksom drengene.
8  Hev husbonden fest henne åt seg sjølv og so ikkje likar henne, skal han lata henne få kjøpa seg fri; han skal ikkje hava rett til å selja henne til utlendingar, fyrst han ikkje held det han lova henne.
9  Men fester han henne åt son sin, so skal han unna henne same retten som døtter hev.
10  Let han sonen få ei onnor attåt henne, so skal han ikkje lata den fyrste vanta kost, klæde eller hjåsvæve.
11  Dersom han ikkje let henne få sin rett i desse tri stykki, so skal ho sleppa fri for inkje; ho skal ikkje leggja pengar.
12  Den som slær ein mann so han døyr, han skal lata livet.
13  Men hev han ikkje lege etter han, og hev Gud laga det so at hin laut falla for handi hans, so skal eg nemna deg ein fredstad som han kann røma til.
14  Når ein mann er so gudlaus at han drep næsten sin med svik, då skal du taka han um det so var frå altaret mitt: han skal døy.
15  Den som slær far sin eller mor si, skal lata livet.
16  Den som tek ein mann og sel han eller held han fanga, skal lata livet.
17  Den som bannar far sin eller mor si, skal lata livet.
18  Når tvo trettar, og den eine slær den andre med ein stein eller med neven, og hin ikkje døyr, men vert sengeliggjande,
19  og sidan kjem upp att og gjeng ute med stav, då skal den som slo, vera saklaus. Men han skal halda den andre skadelaus for den tidi han var ufør til arbeid, og kosta full lækjedom på han.
20  Når ein mann slær drengen eller tenestgjenta si med ein stav so dei døyr under hendene hans, då skal det hemnast.
21  Men lever dei ein dag eller tvo etterpå, so skal det ikkje hemnast; for dei er hans eigedom.
22  Når folk er i hop og slæst, og dei støyter til ei fremmeleg kvinna, so ho fær ille, men ikkje elles fær noko mein, so skal den som gjorde det gjeva skadebot so mykje som mannen hennar legg på han, etter dei hev gjeve det under menner.
23  Men er det nokon som fær mein, so skal du gjeva liv for liv,
24  auga for auga, tonn for tonn, hand for hand, fot for fot,
25  brent for brent, sår for sår, flengja for flengja.
26  Når ein mann slær drengen sin eller tenestgjenta si i auga og skamfer det, so skal han til bot for auga gjeva dei frie.
27  Slær han ut ei tonn på dei, so skal han gjeva dei frie til bot for tonni.
28  Dersom ein ukse stangar mann eller ei kvinna so dei døyr, då skal uksen steinast, og kjøtet må ikkje etast; men eigarmannen er saklaus.
29  Men hev uksen fyrr vore olm, og eigaren er vara um det og endå ikkje aktar han, og han sidan drep mann eller kvinna, so skal uksen steinast, og eigaren skal og lata livet.
30  Vil dei taka bøter, so skal han gjeva i løysepengar for livet sitt so mykje som dei legg på han.
31  Stangar uksen svein eller møy, so skal dei fara fram etter same lovi då og.
32  Stangar han dreng eller tenestgjenta, so skal eigaren bøta tretti sylvsekel til husbonden deira, og uksen skal steinast.
33  Når ein mann let ein brunn standa open, eller grev ein brunn og ikkje tekkjer yver, og ukse eller asen dett ned i,
34  då skal den som eig brunnen, gjera lika for det; han skal gjeva den som åtte dyret pengar att i staden, men den daude skrotten skal vera hans.
35  Når uksen åt ein mann stangar i hel uksen åt ein annan, då skal eigarane selja den uksen som lever og byta pengane millom seg, og den daude uksen skal dei og byta.
36  Men er det kunnigt at uksen var olm, og eigaren ikkje hev akta han, so skal han gjeva ein annan ukse i staden og sjølv hava den daude.
 
 
# Andre Mosebok 22
1  Når ein mann stel ein ukse eller ein sau og slaktar eller sel dei, då skal han gjeva fem uksar i staden for uksen og fire sauer for sauen.
2  Vert tjuven teken medan han bryt seg inn, og slegen so han døyr, skal det ikkje reknast for manndråp.
3  Men gjeng det fyre seg etter soli hev runne, so vert det ei dråpssak. Tjuven skal gjeva full bot. Eig han ingen ting, so skal han seljast til bot for det han hev stole.
4  Vert tjuvgodset funne hjå han, anten det er ukse eller asen eller sau, og det endå er levande, so skal han bøta tvo for eitt.
5  Når ein mann beiter bøen eller vingarden sin, og slepper feet sitt utyver so det kjem til å beita på annan manns bø, då skal han gjeva i bot det beste som veks på bøen eller i vingarden hans.
6  Når det kjem upp lauseld og det fatar i eit klungergjerde, og eit kornband eller uskore korn eller heile åkeren brenn upp, då skal den bøta skaden som kveikte elden.
7  Når ein mann gjev næsten sin pengar eller eigneluter til gøymings, og det vert stole utor huset det ligg i, då skal tjuven, so sant han vert funnen, tvibøta det.
8  Men vert ikkje tjuven funnen, so skal dei leida huseigaren fram for Gud*, so dei kann få vita um han ikkje hev rett ut handi si etter det som næsten hans åtte.
9  Kvar gong det gjeld ei tjuvesak, anten det er ein ukse eller eit asen eller ein sau eller klæde eller eitkvart anna som er burtkome, og so ein segjer: Han er det! då skal saki millom dei tvo koma fram for Gud*, og den som Gud dømer skuldig, skal bøta tvifald til den andre.
10  Når ein mann set burt eit asen eller ein ukse eller ein sau eller noko anna dyr til næsten sin, og det døyr eller kjem til skade eller vert rana vitnelaust,
11  då skal eiden skilja millom dei: han skal kalla Herren til vitne på at han ikkje hev rett ut handi etter det som næsten hans åtte; den eiden skal eigaren taka for god, og hin skal ingi bot leggja.
12  Men vert det stole frå han, so skal han gjera eigaren like for det.
13  Vert det ihelrive, so skal han syna det fram til prov; han skal ikkje gjera like for det som er ihelrive.
14  Når ein mann låner fe av ein annan, og det kjem til skade eller døyr, og eigaren ikkje er med, skal han gjeva full bot;
15  men er eigaren med, so skal han ikkje bøta. Er det leigt, so gjeng boti inn i leiga.
16  Når ein lokkar ei møy som ikkje er trulova, og ligg hjå henne, då skal han gjeva festargåve for henne og taka henne til kona.
17  Vil ikkje faren lata han få henne, so skal hin leggja so mange pengar som dei plar gjeva i festargåve for ei møy.
18  Ei trollkjerring skal du ikkje lata leva.
19  Kvar den som blandar seg med fe, skal lata livet.
20  Den som ofrar til avgudane og ikkje til Herren åleine, han skal vera bannstøytt.
21  De framande skal du ikkje plaga eller fara hardt med; for de var sjølve framande i Egyptar-landet.
22  Enkjor og farlause skal de aldri vera harde mot.
23  Er du hard mot dei, og dei ropar til meg, so skal eg visst og sant høyra ropi deira,
24  og harmen min skal loga upp, og eg skal drepa dykk med sverdet, so konone dykkar vert enkjor og borni dykkar farlause.
25  Låner du nokon av folket mitt, den fatige grannen din, pengar, so skal du ikkje fara som ein okrar med han; de skal ikkje krevja renta av han.
26  Tek du kjolen åt næsten din i vissa, so lat han få han att fyre soleglad.
27  For den er det einaste han hev til å sveipa kring seg; den er det han skal klæda lekamen sin med; kva skal han elles liggja i? Når han ropar til meg, skal eg høyra det; for eg er miskunnsam.
28  Gud* skal du ikkje hæda, og ein hovding i folket ditt skal du ikkje banna.
29  Du skal ikkje drygja med å gjeva meg av alt det som fyller løda di, og som dryp frå vinpersa di. Den frumborne sonen din skal du gjeva meg.
30  Det same skal du gjera med storfeet og småfeet ditt; sju dagar skal frumsungen fylgja mor si; den åttande dagen skal du lata meg få han.
31  Heilage menner skal de vera meg. De skal ikkje eta kjøt av dyr som de finn ihelrivne på marki; for hundane skal de kasta det.
 
 
# Andre Mosebok 23
1  Far ikkje med ljugardrøs! Slå ikkje lag med ein gudlaus mann, so du vitnar med han og hjelper uretten!
2  Fylg ikkje flokken i det som vondt er! Tal ikkje soleis på tinget at du hallar etter hopen og rengjer retten!
3  Um det so er ein arming, so skal du ikkje snilda på saki hans.
4  Når du finn ein ukse eller eit asen som hev vildra seg burt, og som uvenen din eig, so skal du hava dei attende til han!
5  Når du ser at asnet åt uvenen din hev sige under kløvi, so må du ikkje tenkja på å ganga ifrå han; du lyt hjelpa han å løysa kløvi!
6  Reng ikkje retten for fatigfolk på tinget!
7  Hald deg burte frå ei rang sak, so du ikkje vert skuld i at ein saklaus og rettferdig mann let livet! For den som er skuldig, dømer ikkje eg fri.
8  Tak ikkje mutor! For mutone blindar dei som ser, og rengjer saki for dei som hev rett.
9  Far ikkje hardt med dei framande! For de veit korleis det er å kjenna seg framand; de var sjølve framande i Egyptar-landet.
10  Seks år skal du så til jordi di og hausta det ho ber;
11  men det sjuande skal du lata henne liggja og kvila, so dei fatige i landet kann finna noko å leva av, og det som dei leiver, må villdyri eta, sameleis skal du gjera med vingarden din og oljetrei.
12  Seks dagar lyt du gjera arbeidet ditt; men den sjuande dagen skal du kvila, so uksen din og asnet ditt kann hava ro og tenaren din og den framande mannen fær kvila seg ut.
13  I alt det eg hev sagt ifrå um, lyt de vara dykk. Namnet åt andre gudar må de ikkje nemna! Slikt må du aldri taka på tunga!
14  Tri gonger um året skal du halda høgtid for meg.
15  Fyrst er det usyrdebrødhelgi; då skal du i sju dagar eta usyrt brød, soleis som eg hev sagt deg, på den tid eg hev sett, i abib månad*; for då tok du ut frå Egyptar-land. Og ingen må visa seg tomhendt for augo mine.
16  So er det skurdhelgi, når du skjer fyrstegrøda av det du sådde på åkeren, og so hausthelgi, når året er ute, og du samlar i hus det du hev avla på marki.
17  Tri gonger um året skal alle karmennene dykkar møta Herren, Israels Gud.
18  Du skal ikkje bera fram blodet av slaktofferet mitt i hop med brødet som er syrt, og feittet av høgtidsofferet mitt må ikkje verta liggjande natti yver, til morgons.
19  Det aller fyrste av grøda på marki di skal du bera til huset åt Herren din Gud. Du skal ikkje koka eit kje i mjølka åt mor si.
20  Sjå, no sender eg ein engel framfyre deg; han skal vara deg på vegen og føra deg fram til den staden som eg hev etla deg.
21  Tak deg i vare for han og lyd etter ordi hans! Set deg ikkje upp mot han! Han vil ikkje tola broti dykkar; for namnet mitt er i han.
22  Men lyder du so sant etter ordi hans og gjer alt det eg segjer, so skal eg hata dei som hatar deg og trengja dei som trengjer deg.
23  For engelen min skal ganga fyre deg og føra deg fram til det landet som amoritane og hetitane og ferisitane og kana'anitane og hevitane og jebusitane bur i, og eg vil øyda dei ut.
24  Du skal ikkje tilbeda gudane deira og ikkje tena dei! Du skal ikkje gjera som dei gjer, men du skal riva ned avgudsbileti og slå sund minnesteinane deira.
25  De skal tena Herren dykkar Gud! Då skal han signa både brødet og vatnet for deg, og sjukdom skal eg halda burte frå deg.
26  Det skal ikkje finnast ei kvinna i landet ditt som fer ille eller ikkje er barnkjømd. Du skal få leva alderen ut.
27  Fælska for meg skal eg senda fyre deg; alle dei folki du kjem til, skal eg forvilla; eg skal laga det so at alle fiendane dine syner deg ryggen.
28  Ein kvefsesvarm vil eg senda fyre deg; den skal støkkja burt både hevitane og kana'anitane og hetitane.
29  Eg vil ikkje driva dei ut på eitt år; for då kunde landet øydast og villdyri verta for mange for deg.
30  Smått um senn vil eg jaga dei ut for deg, til dess du veks til, so du kann taka landet i eige.
31  Og riket ditt det skal rekka frå Raudehavet til Filistarhavet* og frå øydemarki til elvi**; for eg vil gjeva i hendene dykkar dei som bur og byggjer i landet, og du skal driva dei ut.
32  Aldri må du laga noko samband med dei eller gudane deira.
33  Dei må ikkje bu i landet ditt, so dei fær lokka deg til å synda mot meg; for då kom du til å tena gudane deira, og det vert deg til ei snara.
 
 
# Andre Mosebok 24
1  Og til Moses sa han: Stig upp til Herren, du og Aron og Nadab og Abihu og sytti av dei øvste i Israel, og de skal tilbeda medan de endå er langt undan.
2  Men Moses åleine skal ganga fram til Herren, dei hine må ikkje ganga fram, og ålmugen må ikkje stiga med han upp.
3  Då Moses kom og bar upp for folket alle Herrens bod og alle lovene, då svara heile folket med ein munn; Alle dei ordi som Herren hev tala, vil me halda oss etter.
4  So skreiv Moses upp alle Herrens ord, og morgonen etter reis han upp i otta og bygde eit altar innunder fjellet og reiste tolv minnesteinar for dei tolv Israels-ættene.
5  Sidan sende han ut nokre unge menner av Israels-borni, og dei bar fram brennoffer og slakta uksar og ofra takkoffer til Herren.
6  Og Moses tok helvti av blodet og hadde i bollane; og den andre helvti skvette han på altaret.
7  So tok han paktboki og las upp for folket, og dei sa: Alt det Herren hev sagt, vil me gjera og vera lydige.
8  Då tok Moses blodet og skvette på folket og sa: Sjå, dette er blodet til den pakti som Herren gjer med dykk, og som er grunna på alle desse bodi.
9  Sidan gjekk dei upp, Moses og Aron og Nadab og Abihu og sytti av dei øvste i Israel,
10  og dei såg Israels Gud; under føtene hans var som eit golv av safirhellor, klåre som himmelen sjølv.
11  Og han lyfte ikkje handi mot dei utvalde av Israel; dei skoda Gud, og sidan åt dei og drakk.
12  Og Herren sa til Moses: Kom upp til meg på fjellet og ver her eit bel, so skal eg gjeva deg steintavlor og lovi og bodet, som eg hev skrive upp til rettleiding for dei!
13  Då gjekk Moses i veg med Josva, fylgjesveinen sin, og Moses steig upp på Guds-fjellet.
14  Og til dei øvste i Israel sa han: Ver no her og bia på oss til me kjem attende! Her er Aron og Hur; dei skal vera hjå dykk. Er det nokon som hev ei sak, so kann han ganga til dei.
15  So steig Moses upp på fjellet, og skyi sveipte seg tett ikring nuten.
16  Herlegdomen åt Herrens heldt seg på Sinai-fjellet, og skyi gøymde det i seks dagar. Den sjuande dagen ropa Herren på Moses utor skyi.
17  Og herlegdom åt Herrens var å sjå til for augo åt Israels-borni som ein logande eld på fjelltinden.
18  So gjekk Moses inn i skyi og steig upp på fjellet. Og Moses var på fjellet i fyrti dagar og fyrti næter.
 
 
# Andre Mosebok 25
1  Og Herren tala til Moses og sa:
2  Seg til Israels-borni at dei skal koma med ei reida til meg! Kvar skal gjeva etter som han hev hjartelag til, og det dei gjev meg, skal de taka imot.
3  Og reida som de skal taka imot av dei, det lyt vara gull og sylv og kopar
4  og blå og purpurraud og karmosinraud ull og fint lin og geiteragg og
5  raudleta verskinn og takasskinn* og akasietre,
6  olje til ljosestaken, kryddor til salvingsoljen og den angande røykjelsen,
7  onykssteinar* og andre dyre steinar til å setja på messehakelen og bringeduken.
8  Og dei skal gjera meg ein heilagdom, so vil eg bu imillom dei.
9  Både tabernaklet og alt som til det høyrer, skal de i alle måtar gjera etter det biletet eg vil syna deg.
10  Dei skal gjera ei kiste av akasietre, halvtridje aln lang, halvonnor aln breid og halvonnor aln høg.
11  Den skal du klæda med skirt gull, både innan og utan skal du gullklæda henne, og gjera ein gullkrans på henne rundt ikring.
12  Du skal støypa fire gullringar og festa dei i dei fire føtene på kista, tvo på den eine sida og tvo på den andre.
13  So skal du gjera stenger av akasietre og klæda dei med gull
14  og smøygja dei inn i ringane på sidone av kista; dei skal vera til å bera henne etter.
15  Stengene skal allstødt sitja i ringane på kista; dei må aldri takast utor.
16  I den kista skal du leggja vitnemålet* som eg vil gjeva deg.
17  So skal du gjera ein nådestol* av skirt gull, halvtridje aln lang og halvonnor aln breid.
18  På båe endane av nådestolen skal vera tvo kjerubar; dei skal du gjera av drive gull.
19  Den eine kjeruben skal vera ytst på den eine enden og den andre ytst på hin enden; i eitt med nådestolen skal de gjera kjerubane, ein på kvar ende.
20  Kjerubane skal halda vengene utbreidde og upplyfte, so dei tekkjer yver nådestolen med vengene sine, og andleti deira skal snu imot einannan; dei skal vende augo mot nådestolen.
21  So skal du setja nådestolen ovanpå kista, og inni kista skal du leggja vitnemålet* som eg vil gjeva deg.
22  Og sidan vil eg møtast med deg der; frå romet yver nådestolen millom båe kjerubane som er på vitnemålskista, vil eg tala med deg kvar gong eg sender deg bod med Israels-borni.
23  So skal du gjera eit bord av akasietre, tvo alner langt og ei aln breidt og halvonnor aln høgt.
24  Du skal klæda det med skirt gull og gjera ein gullkrans på det rundt ikring.
25  Rundt um det skal du gjera ei list so breid som ei hand, og på listi skal du setja ein gullkrans som gjeng heilt ikring.
26  So skal du gjera fire gullringar, og dei skal du setja i dei fire hyrno på dei fire bordføtene.
27  Tett uppmed listi skal ringane sitja; dei skal vera til å smøygja berestenger inn i.
28  Stengene skal du gjera av akasietre og klæda dei med gull; dei er det bordet skal berast i.
29  Sidan skal du gjera dei fati og skålene som høyrer til bordet, og kannone og bollane som de skal skjenkja drykkoffer av; alt dette skal du gjera av skirt gull.
30  På bordet skal du allstødt leggja skodebrød for mi åsyn.
31  So skal du gjera ein ljosestake av skirt gull; drive arbeid skal det vera både hoven og leggen. På staken skal det vera blomar, knuppar og utsprotne blad, og dei skal vera samgjorde med han.
32  Seks armar skal greina seg ut ifrå han, tri på den eine sida og tri på den andre.
33  På den eine armen skal det vera tri utsprotne mandelblomar med knupp og blad, og soleis på alle dei seks armane som greinar seg ut ifrå ljosestaken.
34  På sjølve staken skal det vera fire utsprotne mandelblomar med knupp og blad:
35  ein blomsterknupp under dei fyrste tvo armane, og ein under dei næste tvo armane, og ein under dei øvste tvo armane - ein knupp under kvart par av dei seks armane som greinar seg ut ifrå ljosestaken.
36  Både blomsterknuppane og armane skal vera samsmidde med staken, alt skal vera eitt heilgjort arbeid av drive skirt gull.
37  So skal du gjera lampone til ljosestaken, sju i talet, og dei skal setjast upp so ljoset fell frametter, på romet framanfor staken.
38  Saksene og saksplatone som høyrer til, skal vera av skirt gull.
39  Ein talent* skirt gull skal de bruka til ljosestaken og alle desse gognene.
40  Sjå no til at du fær gjort dette etter det biletet som vart synt deg på fjellet!
 
 
# Andre Mosebok 26
1  Tabernaklet skal du gjera av ti åklædevever av fint tvinna lingarn og blå og purpurraud og karmosinraud ull, og i dei skal du veva inn kjerubar i kunstvevnad.
2  Kvar vev skal vera åtte og tjuge alner lang og fire alner breid; alle vevene skal halda same målet.
3  Fem av vevene skal skøytast i hop til eitt teppe, og sameleis dei andre fem vevene.
4  I jaren på den fyrste veven, ytst på det eine teppet, skal du gjera lykkjor av blå ull, og sameleis i jaren på den ytste veven i det andre teppet.
5  Femti lykkjor skal du gjera på den eine veven, og femti lykkjor i jaren av den som høyrer til det andre teppet; lykkjone skal svara mot kvarandre.
6  Og femti gullkrokar skal du gjera og hekta åklædeteppi i hop, so det vert eit hus av dei.
7  So skal du veva ryor av geiteragg til tekkja yver tabernaklet; elleve sovorne ryor skal du veva.
8  Kvar vev skal vera tretti alner lang og fire alner breid; alle dei elleve vevene skal halda same målet.
9  Fem av ryevevene skal du skøyta i hop til eit teppe for seg, og dei hine seks til eit anna teppe, og den sette veven skal du bretta i hop på framsida av taket.
10  I jaren på den fyrste veven, den som er ytst i det eine teppet, skal du gjera femti lykkjor, og i jaren på den andre skøytingsveven femti lykkjor.
11  Og femti koparkrokar skal du gjera og hekta dei i lykkjone, og soleis skal du festa raggeteppi i hop, so det vert eitt tak av dei.
12  Vil du vita kva du skal gjera med det som gjeng av på raggeteppi, so skal helvti av den veven som gjeng av, hanga ned på baksida av tabernaklet,
13  og den eine alni på kvar led som raggeteppi er for lange, skal hengjast ned etter båe sideveggene til livd for tabernaklet.
14  Yver raggeteppi skal du gjera eit tak av raudleta verskinn, og ovanpå det att eit tak av takasskinn.
15  Plankane til tabernaklet skal du gjera av akasietre; dei skal reisast på ende.
16  Kvar planke skal vera ti alner lang og halvonnor aln breid.
17  På kvar planke skal det vera tvo tappar med ei tverrlist imillom. So skal du gjera med alle plankane til tabernaklet.
18  Tjuge av dei plankane du gjer til tabernaklet, skal du reisa på solsida, mot sud.
19  Og fyrti sylvstabbar skal du gjera og setja under dei tjugeplankane, tvo under kvar planke, til å festa båe tappane i.
20  På den andre sida av til tabernaklet, på nordsida, skal det og vera tjuge plankar
21  med sine fyrti sylvstabbar, tvo under kvar planke.
22  Til baksida av tabernaklet, mot vest, skal du gjera seks plankar,
23  og til hyrno på den same sida tvo plankar;
24  dei skal vera tviluta alt nedantil, og båe lutene skal halda fullt mål helt upp åt taket til den fyrste ringen; so skal dei vera gjera båe tvo; dei skal standa i kvar sitt hyrna.
25  Soleis vert det åtte plankar med sylvstabbane sine, tvo under kvar planke.
26  So skal du gjera tverrstenger av akasietre, fem til plankane på den eine sida av tabernaklet,
27  og fem til plankane på den andre sida, og fem til plankane på baksida av tabernaklet, mot vest.
28  Midtstongi, den som er midt på plankeveggen, skal ganga langs etter heile veggen, frå ende til ende.
29  Plankane skal du klæda med gull, og ringane på dei, som tverrstengene skal smøygjast inn i, skal du gjera heiltupp av gull; tverrstengene skal du og gullklæda.
30  Du lyt setja upp tabernaklet på rette gjerdi, soleis som det vart synt deg på fjellet.
31  So skal du gjera eit forheng av blå og purpurraud og karmosinraud ull og fint tvinna lingarn; kjerubar skal vera innvovne i kunstvevnad.
32  Du skal hengja det upp på fire gullklædde akasiestolpar som det er gullhakar på, og som stend på fire sylvstabbar.
33  Du skal hengja det upp under krokane*, og innanfor forhenget skal du setja vitnemålskista; og forhenget skal for dykk vera ein skilvegg millom det heilage og det høgheilage romet.
34  So skal du setja nådestolen ovanpå vitnemålskista, der ho stend i det høgheilage romet.
35  Bordet skal du setja utanfor forhenget, og ljosestaken midt imot bordet innmed den søre veggen i tabernaklet; bordet skal du setja innåt nordveggen.
36  Til døri på tjeldet skal du gjera eit teppe av blå og purpurraud og karmosinraud ull og fint tvinna lingarn. Det skal vera utsauma med rosor.
37  Du skal gjera fem akasiestolpar til teppet, og dei skal du gullklæda; dei skal hava hakar av gull, og du skal støypa fem koparstabbar til dei.
 
 
# Andre Mosebok 27
1  Du skal gjera eit altar av akasietre, fem alner langt og fem alner breidt; firkanta skal altaret vera og tri alner høgt.
2  På kvart av dei fire hyrno skal du gjera eit horn, og horni skal vera i eitt med altaret; og du skal klæda det med kopar.
3  Sidan skal du gjera dei oskefati som høyrer til, og eldskuflene og blodbollane og steikjespiti og glodpannone; alle desse gognene skal du gjera av kopar.
4  So skal du laga ei kopargrind til altaret, på gjerd som eit net. På den grindi skal du gjera fire koparringar, ein i kvart hyrna,
5  so skal du setja henne under altarskori nedantil, so ho rekk midt uppå altaret.
6  So skal du gjera stenger til altaret. Dei skal vera av akasietre, og du skal klæda dei med kopar;
7  dei skal smøygjast inn i ringane, so dei er på båe sidor av altaret når det vert bore.
8  Altaret skal du gjera av bord; det skal vera holt. Som det vart synt deg på fjellet, so skal det gjerast.
9  Du skal gjera ein fyregard kring tabernaklet. På solsida, mot sud, skal det vera eit umheng kring fyregarden av fint tvinna lingarn; det skal vera hundrad alner langt på den sida.
10  Stolpane til umhenget og stabbane dei stend på, skal vera av kopar og tjuge i talet; men hakane og teinane som høyrer til, skal vera av sylv.
11  Sameleis på den nørdre langsida eit umheng som er hundrad alner langt, med tjuge stolpar og stabbar av kopar og hakar og teinar av sylv.
12  På den eine tverrsida av fyregarden, mot vest, skal det vera eit umheng på femti alner; til det skal det vera ti stolpar og under dei ti stabbar.
13  På den andre tverrsida, den som snur frametter, mot aust, skal fyregarden halda femti alner på breiddi.
14  Femtan alner umheng skal det vera på den eine ledi, med tri stolpar og stabbane som høyrer til,
15  og på den andre leidi og femtan alner umheng og tri stolpar med kvar sin stabbe;
16  og i fyregardsporten skal det vera eit forheng av blå og purpurraud og karmosinraud ull og fint tvinna lingarn, tjuge alner breidt og utsauma med rosor; stolpane som det skal festast til, og stabbane dei stend på, skal vera fire i talet.
17  Alle stolpane kring fyregarden skal vera bundne i hop med sylvteinar; hakane på dei skal vera av sylv og stabbane under dei av kopar.
18  Lengdi på fyregarden skal vera hundrad alner, og breiddi på båe sidor femti alner. Umhenget skal vera av fint tvinna lingarn og fem alner høgt. Stabbane til det skal vera av kopar.
19  Alle arbeidsgognene i tabernaklet og alle pålane, både til tabernaklet og fyregarden, skal vera av kopar.
20  Seg no du til Israels-borni at dei skal gjeva deg skir olje av sundstøytte oljebær til ljosestaken, so lampone kann setjast upp til kvar tid.
21  I møtetjeldet*, utanfor forhenget som heng attfor vitnemålet, skal Aron og sønene hans stella lampone, so dei kann lysa for Herrens åsyn frå kveld til morgon; det skal vera ei fast sed hjå Israels-borni, ætt etter ætt, i all æva.
 
 
# Andre Mosebok 28
1  So skal du kalla Aron, bror din fram for Israels-lyden, både han og sønene hans, og setja dei til prestar for meg - Aron og Nadab og Abihu og Eleasar og Itamar, sønene hans Aron.
2  Og du skal gjera Aron, bror din, heilage klæde til æra og prydnad.
3  Du skal tala med alle dei som er hage av seg, og som eg hev fyllt med kunstnarånd, og so skal dei gjera den klædebunaden som Aron skal hava på seg når han vert helga til å vera prest for meg.
4  Høyr no kva det er for klæde dei skal gjera: ein bringeduk og ein messehakel og ein prestekjole og ein brogdut underkjole og ei huva og eit belte. Det er den heilage klædebunaden dei skal gjera til Aron, bror din, og sønene hans, so han kann vera presten min,
5  og til det skal dei bruka gull og blå og purpurraud og karmosinraud ull og fint lingarn.
6  Messehakelen skal dei gjera av gull og blå og purpurraud og karmosinraud ull og fint tvinna lingarn. Han skal vera vent voven
7  og hava tvo aksleband som kann festast til kvarandre, eitt på kvar ende; dei skal vera til å hekta han i hop med.
8  Det skal vera eit belte på han til å halda han i hop med, og det skal vera like eins voven som messehakelen og samvove med han, gull og blå og purpurraud og karmosinraud ull og fint tvinna lingarn.
9  So skal du taka tvo onykssteinar*, og på dei skal du grava inn namni åt Israels-sønene,
10  seks på kvar stein etter alderen;
11  på same måten som dei skjer ut i stein eller grev ein seglring, skal du grava inn namni åt Israels-sønene på desse tvo steinane, og so skal du fella dei inn i fatingar av tvinna gull.
12  Båe steinane skal du setja på akslebandi åt messehakelen, so dei skal minna um Israels-borni; og når Aron stend for Herrens åsyn, skal han bera namni deira på båe herdane til ei minning.
13  Sidan skal du gjera sylgjor av tvinna gull
14  og tvo lekkjor av skirt gull; dei skal vera slyngde på same måten som dei slyngjer snorer. Desse snorlekkjone skal du festa til sylgjone.
15  So skal du gjera ein domsbringeduk*. Vent voven skal han vera, som messehakelen; av gull og blå og purpurraud og karmosinraud ull og fint tvinna lingarn skal du gjera han.
16  Han skal vera firkanta og tvilagd, ei spann på lengdi og ei spann på breiddi
17  og sett med innfelte steinar som stend i fire rader. I ei rad skal vera ein karneol og ein topas og ein smaragd; det er den fyrste radi.
18  I den andre radi skal vera ein karfunkel og ein safir og ein diamant,
19  og i den tridje radi ein hyasint og ein agat og ein ametyst,
20  og i den fjorde radi ein krysolit og ein onyks og ein jaspis. Dei skal vera innfelte i fatingar av tvinna gull.
21  Steinane skal vera tolv i talet, etter namni åt Israels-sønene, ein for kvart namn; på kvar stein skal namnet åt ei av dei tolv ættene vera inngrave som på eit seglring.
22  So skal du gjera lekkjor av skirt gull, slyngde som snorer, til bringeduken.
23  Og du skal gjera tvo gullringar til han; dei skal du setja i kvar sitt hyrna på bringeduken,
24  og dei tvo gullsnorene skal du festa i dei tvo ringane som sit på hyrno av bringeduken.
25  Dei hine tvo endane av båe snorene skal du festa i dei tvo sylgjone*, og sylgjone skal du setja på akslebandi til messehakelen på framsida.
26  So skal du gjera tvo andre gullringar og setja i dei hine tvo hyrno av bringeduken, på den sida som vender inn imot messehakelen.
27  Og endå tvo gullringar skal du gjera og setja på båe akslebandi åt messehakelen nedantil på framsida, der som han er hekta i hop, ovanfor beltet.
28  So skal dei binda ringane på bringeduken til ringane på messehakelen med ei snor av blå ull, so bringeduken kjem til å sitja ovanfor beltet og ikkje kann rikkast frå messehakelen.
29  Og når Aron gjeng inn i heilagdomen og stend framfor Herrens åsyn, då skal han bera namni åt Israels-sønene innmed hjarta sitt, i domsbringeduken, so Herren all tid skal koma dei i hug.
30  Inn i domsbringeduken skal du leggja urim og tummim*; dei skal liggja innmed hjarta åt Aron kvar gong han stig fram for Herrens åsyn, so Aron all tid skal bera domen yver Israels-borni på hjarta sitt framfor Herren.
31  Prestekjolen som er til å bera under messehakelen til, skal du gjera av blå ull all igjenom.
32  Midt på han skal det vera eit halssmog med ei vovi borda ikring, som halssmoget på ei brynja, so han ikkje skal rivna.
33  Rundt ikring falden nedantil skal du setja granateple av blå og purpurraud og karmosinraud ull og imillom dei gullbjøllor alt ikring,
34  fyrst ei gullbjølla og eit granateple, so ei gullbjølla og eit granateple att, og soleis rundt um heile falden på kjolen.
35  Den kjolen skal Aron hava på seg kvar gong han gjer tenesta, so ljoden av han kann høyrast når han gjeng inn i heilagdomen og stig fram for Herren, og når han gjeng ut att - so han ikkje skal døy.
36  So skal du gjera ei spong av skirt gull, og på den skal du grava inn som på ein seglring: Helga til Herren.
37  Du skal festa henne i huva med ei snor av blå ull; framme på huva skal ho sitja.
38  Uppyver panna hans Aron skal ho sitja, so Aron kann bera den syndi som heng ved dei heilage offeri som Israels-borni vigjer til Herren - alle dei heilage gåvone som dei ber fram. Ho skal all tid sitja uppyver panna hans, so dei skal vera velsedde for Herrens åsyn.
39  So skal du gjera ein brogdut underkjole av fint lin og ei huva av fint lin og eit belte med rosesaum.
40  Og til sønene hans Aron skal du gjera underkjolar, og du skal gjera dei belte, og hovudplagg skal du gjera dei, til æra og til prydnad.
41  Med dette skal du klæda Aron, bror din, og sønene hans, og so skal du salva dei og fylla hendene deira* og helga dei, so dei kann vera prestar for meg.
42  So skal du gjera dei lereftsbrøker til å gøyma blygsli si med; frå mjødmane og ned på låri skal brøkene nå.
43  Og dei skal Aron og sønene hans hava på seg når dei gjeng inn i møtetjeldet eller stig fram åt altaret og skal gjera tenesta i heilagdomen, so dei ikkje skal føra skuld yver seg og lata livet. Det skal vera ei lov for han og ætti hans i all æva.
 
 
# Andre Mosebok 29
1  Høyr no kva du skal gjera med dei når du helgar dei til å vera prestar for meg: Du skal taka ein ung ukse og tvo verar som ikkje hev lyte,
2  og so usyrt omnsbrød og hellekakor med olje i og tunnbrødleivar som er smurde med olje. Alt dette skal du laga av fint kveitemjøl.
3  Du skal leggja det i ei korg, og so skal du bera det fram i korgi og leida fram uksen og verane.
4  Aron og sønene hans skal du kalla burt åt døri til møtetjeldet og två dei med vatn.
5  So skal du taka klædebunaden og klæda Aron med underkjolen og prestekjolen og hava på han messehakelen og bringeduken og binda beltet um han
6  og setja huva på hovudet hans og den heilage gullspongi* i huva,
7  og du skal taka salvingsoljen og hella ut yver hovudet hans og salva han.
8  So skal du kalla fram sønene hans og klæda dei med kjolar
9  og spenna beltet um dei, både um Aron og sønene, og binda hovudplagg på dei, og sidan skal dei hava retten til prestedømet i all æva. So skal du fylla hendene åt Aron og sønene hans.
10  Du skal leida uksen fram åt møtetjeldet, og Aron og sønene hans skal leggja hendene på hovudet åt uksen.
11  Du skal slakta uksen framfor augo åt Herren innmed døri til møtetjeldet.
12  So skal du taka noko av blodet og strjuka på altarhorni med fingeren, og alt hitt blodet, skal du hella ut innmed altarfoten.
13  Heila netja og den store levreflaga og båe nyro med talgi som er på dei, skal du taka og brenna på altaret.
14  Men kjøtet av uksen og hudi og goret skal du brenna upp utanfor lægret. Det er eit syndoffer.
15  So skal du taka den eine veren, og Aron og sønene hans skal leggja hendene på hovudet til veren.
16  Og du skal slakta han og taka blodet og skvetta rundt ikring på altaret.
17  Sjølve veren skal du lema sund, innvolen og føtene skal du två og leggja ovanpå lemene og hovudet.
18  Og so skal du brenna heile veren på altaret; det er eit brennoffer åt Herren, ein kveikjande ange; eit eldoffer for Herren er det.
19  So skal du taka den andre veren, og Aron og sønene hans skal leggja hendene på hovudet åt veren.
20  Og du skal slakta veren og taka noko av blodet og strjuka på den høgre øyresnippen åt Aron og sønene hans og på den høgre tumarsfingeren og høgre tumarståi deira, og hitt blodet skal du skvetta rundt ikring på altaret.
21  So skal du taka noko av det blodet som er på altaret, og noko av salvingsoljen og skvetta på Aron og klædi hans, og sameleis på sønene hans og klædi deira, so vert han heilag, både han sjølv og klædi hans, og like eins sønene hans og klædi deira.
22  Sidan skal du taka det feitaste av veren, både spælen og netja og den store levreflaga og båe nyro med talgi som er på dei, og so det høgre låret; for dette er vigsle-veren.
23  Og or usyrdebrød-korgi som stend framfor augo åt Herren, skal du taka eit kakebrød og ei oljekaka og ein tunnbrødleiv.
24  Alt dette skal du leggja i hendene på Aron og sønene hans og svinga det att og fram for Herrens åsyn.
25  Sidan skal du taka det utor hendene deira og brenna det på altaret i hop med brennofferet so det kann anga godt for Herren; det er eit eldoffer for Herren.
26  So skal du taka bringa av vigsle-veren åt Aron og svinga henne att og fram for Herrens åsyn; den skal vera din lut.
27  Og svingebringa og lyftelåret, det som vert svinga og det som vert lyft av vigsle-veren åt Aron og sønene hans, det skal du lysa heilagt;
28  det skal vera retten åt Aron og sønene hans hjå Israels-borni i all æva; for det er ei reida, ei reida som Israels-borni skal gjeva av takkofferi sine, ei reida frå dei til Herren.
29  Den heilage klædebunaden åt Aron skal sønene hans erva; den skal dei hava på seg når dei vert salva og vigde til prestar.
30  Sju dagar skal den av sønene som vert prest i staden hans, bera denne bunaden, han som ganga inn i møtetjeldet og gjera tenesta i heilagdomen.
31  Du skal taka vigsle-veren og koka kjøtet på ein heilag stad.
32  Og kjøtet av veren og brødet som er i korgi, skal Aron og sønene hans eta innmed døri til møtetjeldet.
33  Dei skal eta det soningsofferet som vert frambore når dei vert vigde til prestar og helga. Men uvigde folk må ikkje eta av det; for det er heilagt.
34  Og vert noko av vigsleofferkjøtet eller av brødet liggjande til morgons, so skal du brenna det upp. Det må ikkje etast; for det er heilagt.
35  Soleis er det du skal gjera med Aron og sønene hans; du skal i alle måtar gjera som eg hev sagt deg fyre. Sju dagar skal prestevigsla vara.
36  Kvar dag skal du ofra ein ukse til syndoffer og soning; du skal reinsa altaret for synd med di du gjer soning for det, og du skal salva det og helga det.
37  Sju dagar skal du gjera soning for altaret og helga det, og då skal altaret vera høgheilagt; kvar den som kjem nær altaret, vert heilag.
38  Tvo årsgamle lamb skal du dagstødt ofra på altaret.
39  Det eine lambet skal du ofra um morgonen og det andre soleglads bel.
40  Tiandeparten av ein efa* fint mjøl, blanda med ein fjordeparten av ein hin olje av sundstøytte oljebær, skal du hava attåt det fyrste lambet, og til drykkoffer ein fjordparten av ein hin vin.
41  Det andre lambet skal du ofra soleglads bel; med same matofferet som um morgonen og same drykkofferet skal du bera det fram, til ein kveikjande ange, eit eldoffer for Herren.
42  Det er det brennofferet som de og etterkomarane dykkar dagstødt skal bera fram for Herrens åsyn innmed døri til møtetjeldet, der som eg vil møtast med dykk og tala til dykk.
43  Der er det eg vil møtast med Israels-borni, og tjeldet skal helgast av herlegdomen min.
44  Både møtetjeldet og altaret vil eg helga, og Aron og sønene hans vil eg helga, so dei kann vera prestar for meg.
45  Eg vil bu midt imillom Israels-borni og vera deira Gud,
46  og dei skal sanna at eg er Herren deira Gud, som leidde dei ut or Egyptar-landet og vil bu midt millom dei. Eg er Herren deira Gud.
 
 
# Andre Mosebok 30
1  So skal du gjera eit altar til å brenna røykjelse på. Av akasietre skal du gjera det,
2  ei alen langt og ei alen breidt; firkanta skal det vera og tvo alner høgt og hava horn som er samgjorde med det.
3  Du skal klæda det med skirt gull både ovanpå og rundt ikring på sidone og på horni, og gjera ein gullkrans på det heilt ikring.
4  Nedanfor kransen på dei tvo sidone skal du setja tvo gullringar, tvo på kvar sida, dei skal det smøygjast stenger inn i til å bera altaret etter.
5  Stengene skal du gjera av akasietre og klæda dei med gull.
6  Dette altaret skal du setja framanfor forhenget som heng attfor vitnemålskista, beint framanfor nådestolen som er uppyver vitnemålet, der som eg vil møtast med deg.
7  Og Aron skal brenna angande røykjelse på det; kvar morgon når han steller lampone, skal han brenna røykjelsen,
8  og det same skal han gjera når han set upp lampone i kveldingi. Dette røykofferet skal de og etterkomarane dykkar dagstødt bera fram for Herren.
9  De må ikkje ofra framand røykjelse på altaret, og ikkje brennoffer eller matoffer; heller ikkje må de hella ut drykkoffer på det.
10  Ein gong um året skal Aron gjera soning for altarhorni; med blodet av sonings-syndofferet skal han og etterkomarane hans ein gong um året gjera soning for altaret, mann etter mann; det er høgheilagt for Herren.
11  Og Herren tala til Moses og sa:
12  Når du held manntal yver Israels-borni, so skal alle dei som kjem med i manntalet, gjeva Herren løysepengar for livet sitt med same de vert talde, so det ikkje skal koma nokor ulukka yver dei for teljingi skuld.
13  Ein halv sekel i heilag mynt - etter tjuge gera i sekelen - skal kvar gjeva som kjem med i manntalet. Denne halve sekelen er ei reida til Herren.
14  Alle dei som kjem med i manntalet, frå tjugeårsalderen og uppetter, skal leggja denne reida til Herren.
15  Dei rike skal ikkje gjeva meir og dei fatige ikkje mindre enn ein halv sekel når de legg denne reida åt Herren til løysepengar for livet dykkar.
16  Og du skal taka imot løysepengane av Israels-borni og bruka dei til arbeidet i møtetjeldet*, so det kann vera ei minning um Israels-borni for Herrens åsyn og ein løysepening for livet dykkar.
17  Og Herren tala til Moses og sa:
18  Du skal gjera ei tvåttebalja av kopar; foten under henne skal og vera av kopar, og du skal setja henne millom møtetjeldet og altaret og hava vatn i henne.
19  Og Aron og sønene hans skal taka av vatnet og två hendene og føtene sine;
20  kvar gong dei gjeng inn i møtetjeldet, skal dei två seg i vatnet, so dei ikkje skal lata livet, og like eins når dei stig fram åt altaret og skal gjera tenesta og brenna eldoffer for Herren.
21  Dei skal två hender og føter; elles lyt dei døy. Det skal vera ei lov for han og ætti hans, mann etter mann, i all æva.
22  Og Herren tala til Moses og sa:
23  Få deg angande kryddor av dei gjævaste som er: sjølvrunnen myrra, fem hundrad sekel, og kryddekanel, helvti so mykje eller tvo hundrad og femti sekel, og kryddekalmus, hundrad og femti sekel,
24  og kassia, fem hundrad sekel, alt etter heilag vekt, og so ein hin av den finaste bæroljen.
25  Av det skal du laga ein heilag salvingsolje, ei kryddesalva, soleis som salvelagarane gjer det. Ein heilag salvingsolje skal det vera,
26  og med den skal du salva møtetjeldet og vitnemålskista
27  og bordet med alt det som til høyrer, og ljosestaken med det som høyrer til han, og røykofferaltaret
28  og brennofferaltaret med alt det som til høyrer, og balja med foten ho stend på.
29  Du skal helga dei, so dei vert høgheilage; kvar den som kjem nær dei, skal vera heilag.
30  Og Aron og sønene hans skal du salva og helga, so dei kann vera prestar for meg.
31  Og du skal tala til Israels-borni og segja: Dette skal vera min heilage salvingsolje hjå dykk frå ætt til ætt.
32  Han må ikkje koma på lekamen åt noko anna menneske, og de må ikkje laga annan olje som er soleis blanda som denne. Heilag er han, og heilag skal de halda han.
33  Den som lagar maken til denne kryddesalven eller brukar han på ein som ikkje er vigd, han skal rydjast ut or folket sitt.
34  Og Herren sa til Moses: Få deg røykjekryddor: stakte og angeskjel og galban, desse tri kryddeslagi, og so rein angekvåda, like mykje av kvart!
35  Det skal du gjera røykjelse av, ei kryddeblanding slik som salveblandarane lagar, salta, rein, heilag.
36  Noko av det skal du mylja smått og leggja framfor vitnemålet i møtetjeldet, der som eg vil møtast med deg; høgheilagt skal de halda det.
37  Røykjelse som er soleis blanda som denne, må de ikkje laga åt dykk sjølve; heilag for Herren skal du halda han.
38  Den som lagar slik røykjelse til å anga på, han skal rydjast ut or folket sitt.
 
 
# Andre Mosebok 31
1  Og Herren tala til Moses og sa:
2  Sjå no hev eg kåra og kalla Besalel, son åt Uri Hursson, av Juda-ætti
3  og fyllt han med Guds ande, med visdom og vit og kunnskap og godt lag til alt handverk,
4  so han kann tenkja ut kunstverk og smida dei ut både i gull og i sylv og i kopar,
5  og ferda til glimesteinane som skal fellast inn, og skjera ut i tre og greida allslags kunstarbeid.
6  Og til hjelpesmann hev eg gjeve han Oholiab, son åt Akisamak, av Dans-ætti, og i hjarta åt alle hage menner hev eg lagt visdom, so dei kann laga alt det eg hev sagt deg:
7  møtetjeldet, kista til vitnemålet og nådestolen som skal vera yver henne, og all husbunaden i tjeldet,
8  bordet med alt som til det høyrer og gull-ljosestaken med alt det som høyrer til den, og røykofferaltaret,
9  og brennofferaltaret med alt som høyrer attåt, og balja med foten under,
10  og embetsskrudet, og den heilage klædebunaden åt Aron, presten, og presteklædi åt sønene hans,
11  og salvingsoljen og den angande røykjelsen til heilagdomen. Dei skal i eitt og alt gjera so som eg hev sagt deg.
12  Og Herren tala til Moses og sa:
13  Tala du til Israels-borni og seg: Gløym no ikkje å halda sabbatane mine! For det skal vera eit merke millom meg og dykk frå ætt til ætt, so de skal vita at eg er Herren som helgar dykk.
14  Difor skal de halda sabbaten; han skal vera dykk heilag. Den som vanhelgar han, skal visst og sant lata livet; kvar mann som då gjer noko arbeid, han skal rydjast ut or folket sitt.
15  Seks dagar lyt de arbeida og vera onnuge, men den sjuande dagen skal det vera høgheilag sabbat, heilag for Herren. Kvar den som hev noko arbeid fyre seg på sabbatsdagen, skal døy.
16  So skal då Israels-borni koma i hug sabbaten, so dei held han ætt etter ætt; det skal vera ei pakt i all æva.
17  Han skal vera eit æveleg merke millom meg og Israels-borni. For i seks dagar skapte Herren himmelen og jordi, men den sjuande dagen kvilde han og heldt seg roleg.
18  Då han hadde tala til endes med Moses på Sinai-fjellet, gav han honom dei tvo vitnemålstavlone; det var steintavlor som Gud hadde skrive på med fingeren sin.
 
 
# Andre Mosebok 32
1  Då folket såg at Moses drygde med å koma ned av fjellet, flokka dei seg um Aron og sa til han: Kom, gjer oss ein gud som kann ganga framfyre oss! For me veit ikkje kvar det hev vorte av denne Moses, som førde oss upp frå Egyptar-land.
2  Då sa Aron til dei: Tak gullringane som konone og sønene og døtterne dykkar hev i øyro, og kom til meg med dei!
3  Då reiv alt folket gullringane or øyro sine og kom til Aron med dei.
4  Og Aron tok imot gullet, støypte det um og laga det med beitelen so det vart som ein kalv. Då ropa dei: Dette er din Gud, Israel, han som førde deg upp frå Egyptar-land!
5  Då Aron såg det, bygde han eit altar for han og ropa ut: I morgon er det høgtid for Herren!
6  Dagen etter reis folket upp i otta og ofra brennoffer og bar fram takkoffer; sidan sette dei seg til å eta og drikka og stod so upp att og gav seg til å leika.
7  Då sa Herren til Moses: Skunda deg og gakk ned att! Folket ditt, som du hev ført upp frå Egyptar-land, hev fare stygt åt!
8  Dei hev vore snøgge til å taka utav den vegen eg sa dei skulde fylgja. No hev dei støypt seg ein gullkalv; den legg dei seg på kne for og ofrar til han og ropar: Dette er din Gud, Israel, han som førde deg upp frå Egyptar-land.
9  Og Herren sa til Moses: Eg hev havt auga med dette folket og set at det er eit hardkyndt folk.
10  Lat meg no få råda, so vil eg sleppa harmen min laus og gjera ende på dei, og sidan vil eg gjera deg til eit stort folk.
11  Men Moses freista å blidka Herren sin Gud og sa: Herre, kvi vil du sleppa harmen din laus imot folket ditt, som du hev ført ut or Egyptar-land med di store makt og di sterke hand?
12  Skal då egyptarane få det å segja: Det var ikkje for det gode han førde dei ut or landet; han vilde drepa dei i fjelli og rydja dei or verdi. Døyv harmen som brenn i deg, og legg ned hemntankane mot folket ditt!
13  Kom i hug Abraham og Isak og Israel, tenarane dine, og det du lova dei då du svor ved deg sjølv: Eg vil auka ætti dykkar, so ho vert som som stjernone på himmelen, og heile dette landet som eg hev tala um, det vil eg gjeva etterkomarane dykkar; dei skal eiga det i all æva.
14  Då angra Herren at han hadde lova folket sitt vondt.
15  So gjekk Moses ned att av fjellet, og i hand hadde han dei tvo vitnemålstavlone, tavlor som var fullskrivne på båe sidor, både på framsida og baksida var det skrive på dei.
16  Og tavlone var Guds eige arbeid, og skrifti var Guds eigi skrift, som var inngravi på tavlone.
17  Då Josva høyrde omen av folket som stima og ståka, so sa han til Moses: Eg høyrer herrop i lægret.
18  Moses svara: Dette er ikkje fagnadrop frå folk som vinn, og ikkje vådeskrik frå folk som taper; for meg lydest det som song.
19  Då Moses kom næmare innåt lægret og fekk sjå gullkalven og dansarflokkane, då vart Moses so harm at han kasta tavlone frå seg nedunder fjellet og slo dei sund.
20  Og han tok kalven som dei hadde gjort, og kasta han på elden og mulde han i smått og strodde dusti på vatnet, og det let han Israels-borni drikka av.
21  So sa han til Aron: Kva vondt hev dette folket gjort deg, sidan du hev ført dei upp i so stor ei synd?
22  Aron svara: Ver ikkje vreid på meg, herre bror! Du veit kor gjenomvondt det er, dette folket.
23  Dei sa til meg: Gjer oss ein gud som kann ganga framfyre oss! For me veit ikkje kvar det hev vorte av denne Moses, han som førde oss upp frå Egyptar-landet.
24  Då sa eg til dei: Den som hev noko gull på seg, lyt taka det av seg! So gav dei meg gullet, og eg kasta det i elden; då kom denne kalven fram.
25  Moses såg at folket var agelaust - for Aron hadde mist agen yver dei, til spott for fiendane -
26  so gjekk han fram i lægerporten og ropa: Hit til meg alle som høyrer Herren til! Då flokka heile Levi-ætti seg um han,
27  og han sa til dei: So segjer Herren, Israels Gud: Spenn sverdet på dykk alle mann! Gakk so att og fram i lægret, frå port til port, og hogg ned for fote brør og vener og frendar!
28  Levi-borni gjorde som Moses sa, og den dagen fall det av folket ikring tri tusund mann.
29  For Moses sa: I dag lyt de vigja dykk til prestar for Herren, um det so er med blodet av sønene og brørne dykkar; so skal han i dag gjeva dykk si velsigning.
30  Dagen etter sa Moses til folket: De hev gjort ei stor synd. No vil eg stiga upp til Herren; kann henda eg kunde gjera soning for syndi dykkar.
31  So gjekk Moses attende til Herren og sa: Ai ei, dette folket hev gjort ei stor synd! Dei hev laga seg ein gud av gull.
32  Å gjev du kunde tilgjeva dei syndi deira! Kann du ikkje, so strjuk meg ut or boki di som du skriv i!
33  Då sa Herren til Moses: Den som syndar mot meg, stryk eg ut or boki mi.
34  Gakk no du og før folket dit som eg hev sagt deg! Sjå, engelen min skal ganga framfyre deg. Men når min time kjem, vil eg heimsøkja dei for syndi deira.
35  Og Herren førde ulukka yver folket for di dei hadde gjort kalven, den som Aron laga åt dei.
 
 
# Andre Mosebok 33
1  Sidan sa Herren til Moses: Tak ut herifrå, både du og det folket du hev ført upp frå Egyptar-land, og far åt det landet som eg lova Abraham og Isak og Jakob då eg sa: Di ætt vil eg gjeva det,
2  og eg vil senda ein engel framfyre deg og driva ut kana'anitane og amoritane og hetitane og ferisitane, hevitane og jebusitane.
3  Far til det landet som fløymer med mjølk og honning! Men eg vil ikkje vera i fylgje med deg; for du er eit hardkyndt folk; eg kom til å gjera av med deg på vegen.
4  Då folket høyrde desse harde ordi, vart dei sorgfulle, og ingen tok på seg høgtidsbunaden sin.
5  For Herren sa til Moses: Seg til Israels-borni: De er eit hardkyndt folk; fylgdest eg med deg um det var aldri so lite bel, so laut eg gjera ende på deg. Men tak no av deg høgtidsskrudet, so skal eg sjå kva eg skal gjera for deg!
6  Då reiv Israels-borni av seg høgtidsskrudet og bar det ikkje meir, etter den tid dei stod innmed Horeb-fjellet.
7  Moses tok eit tjeld og sette det upp utanfor lægret eit godt stykke ifrå; han kalla det møtetjeldet, og alle som vilde finna Herren, gjekk ut til møtetjeldet som var utanfor lægret.
8  Og kvar gong Moses gjekk ut til tjeldet, so reiste alt folket seg og stod kvar i døri til si tjeldbu og såg etter Moses, til han var komen inn i tjeldet.
9  Og når Moses var komen inn i tjeldet, då kom skystopulen ned og stod i tjelddøri, og han* tala med Moses.
10  Og heile folket såg skystopulen som stod i døri i møtetjeldet. Då reiste dei seg alle saman og la seg på kne kvar i døri til si tjeldbu.
11  Og Herren tala med Moses, andlet mot andlet, som ein mann talar med ein annan. Sidan gjekk Moses attende til lægret; men fylgjesveinen hans, Josva Nunsson, heldt seg allstødt inni møtetjeldet.
12  Og Moses sa til Herren: Sjå, du segjer det til meg; Før dette folket upp! Men eg fær ikkje vita kven du vil senda med meg, og du hev då sjølv sagt: Eg kjenner deg vel, og eg hev fenge godvilje for deg.
13  Er det so at du hev godvilje for meg, so syn meg då vegane dine, so eg kann læra deg å kjenna deg og vera deg til lags. Og kom so i hug at dette er ditt eige folk!
14  Då sa Herren til han: Mi åsyn* skal ganga med, og eg skal føra deg til ro.
15  Moses svara: Gjeng ikkje di åsyn med, so lat oss ikkje fara herifrå!
16  Korleis kann eg då vita at du hev godvilje for meg og folket ditt, utan du gjeng med oss, so eg og folket ditt vert æra framfor alle folkeslag på jordi?
17  Då sa Herren til Moses: Det du bed um, skal eg nok gjera; for eg hev fenge godvilje for deg og kjenner deg vel.
18  Moses sa: So lat meg få sjå herlegdomen din!
19  Og han svara: Eg skal lata all min godleik fara fram midt for andletet ditt og ropa ut Herrens namn med det same eg fer framum deg; for eg vil vera nådig mot den som eg er nådig imot, og miskunna den som eg miskunnar.
20  Og han sa: Du kann ikkje få sjå andletet mitt; for inkje menneske som ser meg, kann leva.
21  Sidan sa Herren: Sjå her innmed meg på berget er eit rom; der kann du standa,
22  og når herlegdomen min fer framum, skal eg setja deg i denne bergskori og halda handi mi yver deg til dess eg hev kome framum.
23  Då skal eg taka handi mi burt att; so kann du sjå meg attantil; men andletet mitt fær ingen sjå.
 
 
# Andre Mosebok 34
1  So sa Herren til Moses: Hogg deg ut tvo steintavlor liksom dei fyrste, so skal eg på dei skriva det same ordi som stod på dei fyrste tavlone, dei du slo sund.
2  Haldt deg so ferdig til i morgon tidleg! Då skal du stiga upp på Sinai-fjellet og venta på meg der på fjelltinden.
3  Ingen må vera med deg upp, og ingen må syna seg på heile fjellet; heller ikkje må sauer eller naut beita uppunder dette fjellet.
4  So hogg Moses ut tvo steintavlor liksom dei fyrste, og dagen etter reis han upp i otta og gjekk upp på Sinai-fjellet, som Herren hadde sagt han til, og hadde båe steintavlone i handi.
5  Då steig Herren ned i skyi og gjekk innåt han og ropa Herrens namn.
6  Og Herren for fram midt for augo hans og ropa: Herren, Herren er ein miskunnsam og nådig Gud, tolug og rik på miskunn og sanning!
7  Han let si miskunn vara i tusund mannsaldrar; han tilgjev misgjerning og brot og synd; men han vil ikkje at den skuldige skal vera strafflaus; han hemner broti åt federne på borni og barneborni, ja på barnebarns-borni og borni etter dei att.
8  Då kasta Moses seg snøgt å gruve og bad.
9  Og han sa: Herre, hev du noko godvilje for meg, so gjer vel og gakk med oss! For um dette er eit hardkyndt folk, so vil du då tilgjeva broti og syndene våre og lata oss vera din eigen lyd.
10  Herren svara: Ja, eg vil gjera ei pakt: Midt for augo åt heile folket ditt vil eg gjera slike under at det aldri hev vore set maken på heile jordi eller hjå noko folkeslag, og heile det folket du bur imillom, skal sjå Herrens verk, kor ageleg det er, og kor store ting eg skal gjera for deg.
11  Haldt du dei bodi eg gjev deg i dag! Sjå no vil eg jaga amoritane og kana'anitane og hetitane og ferisitane og hevitane og jebusitane; dei skal røma for deg.
12  Akta deg då so du ikkje gjer noko samband med dei som bur i det landet du kjem til! For bur dei imillom dykk, so kunde dei verta ei snara for dykk.
13  De skal riva ned altari deira og slå sund minnesteinane deira og hogga ned Astarte-bileti*.
14  Du skal ikkje tilbeda nokon annan gud; for Herren heiter den Strenge; han er ein streng Gud.
15  Aldri må du gjera noko samband med dei som bur der i landet. For når dei held seg med gudane sine og ofrar til dei, so vil dei beda deg til seg, og du vil eta av offeret deira;
16  du vil gifta sønene dine med døtterne deira, og dei vil halda seg med gudane sine og lokka sønene dine til å gjera det same.
17  Gjer deg ikkje støypte gudebilete!
18  Usyrdebrødhelgi skal du halda; sju dagar skal du eta usyrt brød, so som eg hev sagt deg, på den tid eg hev sett, i abib månad*; for i abib månad tok du ut frå Egyptar-land.
19  Alt som kjem fyrst frå mors liv, høyrer meg til, alt bufeet som er han av slaget og som fell fyrst undan naut eller sau.
20  Det fyrste følet som fell undan eit asen, skal du løysa med eit lamb eller kje, og løyser du det ikkje, so skal du brjota nakken på det. Kvart sveinbarn i ætti di som er frumbore, skal du løysa. Og ingen må lata seg sjå tomhendes for augo mine.
21  Seks dagar lyt du arbeida, men den sjuande dagen skal du kvila; um det so er i våronni eller skurdonni, so skal du kvila den sjuande dagen.
22  Sjuvikehelgi* skal du halda når du tek inn fyrstegrøda av kveitehausten, og hausthelgi** når året er utrunne.
23  Tri gonger um året skal alle karfolki dine møta for Herren, Israels Gud.
24  For eg vil driva ut heidningefolki der du fer fram, og vidka ut riket ditt, og ingen skal trå etter landet ditt medan du fer upp og møter for Herren din Gud - tri gonger um året.
25  Du skal ikkje bera fram blodet av slaktofferet mitt attåt syrt brød, og ikkje må påskehelgofferet verta liggjande natti yver, til morgondagen.
26  Det allerfyrste av grøda på marki di skal du bera til huset åt Herren din Gud. Du skal ikkje koka eit kje i mjølki åt mor si.
27  Og Herren sa til Moses: Skriv no du upp desse ordi! For etter desse ordi hev eg gjort ei pakt med deg og med Israel.
28  Han var der hjå Herren fyrti dagar og fyrti næter, og ikkje åt han og ikkje drakk han. Og Herren skreiv paktordi, dei ti bodordi, på tavlone.
29  So gjekk Moses ned av Sinai-fjellet med dei tvo vitnemålstavlone i handi, og då han kom ned, stråla og skein det av andletet hans av di at Herren hadde tala med han; men sjølv visste han det ikkje.
30  Og Aron og Israels-borni såg at det skein av andletet hans Moses, og dei torde ikkje ganga innåt han.
31  Då ropa Moses på dei, og so kom Aron og alle dei øvste av lyden til han, og Moses tala med dei.
32  Sidan kom alle Israels-borni burtåt, og han bar fram alle dei bodi som Herren hadde gjeve han på Sinai-fjellet.
33  Og då Moses hadde sagt dei alt han skulde, la han eit slør for andletet sitt.
34  Men når han gjekk inn for Herrens åsyn og skulde tala med han, tok han sløret burt, til han skulde ut att; og når han kom ut, tala han til Israels-borni det han var fyresagd.
35  Då såg Israels-borni korleis det stråla av andletet hans Moses, og Moses hadde sløret for andletet att, til dess han skulde inn og tala med Herren.
 
 
# Andre Mosebok 35
1  Og Moses kalla i hop heile Israels-lyden og sa til dei: Høyr no kva Herren vil de skal gjera:
2  Seks dagar lyt de arbeida og vera onnuge, men den sjuande dagen skal de halda heilag kvild, ein høgheilag sabbat for Herren. Kvar den som då gjer noko arbeid, skal lata livet.
3  Ingen av dykk må kveikja upp eld i huset sitt på sabbatsdagen.
4  Og Moses sa til heile Israels-lyden: Høyr no kva Herren segjer og vil:
5  Tak ut ei reide til Herren av det som de eig! Alle som hev hjartelag til å gjeva noko, lyt koma med det, med reida til Herren: gull og sylv og kopar
6  og blå og purpurraud og karmosinraud ull og fint lingarn og geiteragg
7  og raudleta verskinn og takasskinn og akasietre
8  og olje til ljosestaken og kryddor til salvingsoljen og til den angande røykjelsen
9  og onykssteinar og andre dyre steinar til å setja på messehakelen og bringeduken.
10  Og dei av dykk som hev kunstgivnad, skal koma og gjera alt det som Herren hev sagt:
11  tabernaklet med raggeteppi og taket og krokane og plankane og tverrstengene og stolpane og stabbane,
12  kista og stengene som ho skal berast etter, og nådestolen og forhengsteppet,
13  bordet med berestengene og alt anna som til høyrer, og skodebrødi,
14  ljosestaken med det som høyrer til, og lampone og oljen til ljosestaken,
15  røykofferaltaret med berestenger som høyrer attåt, og salvingsoljen og den angande røykjelsen og dørteppet til tabernakeldøri,
16  brennofferaltaret med kopargrindi og berestengene og alt anna som høyrer til, balja med foten under,
17  umhengi til fyregarden med stolpane som høyrer attåt, og stabbane som dei skal standa på, og teppet til fyregardsporten,
18  pålane til tabernaklet og til fyregarden og togi som skal bindast i dei,
19  embetsskrudet til tenesta i heilagdomen, den heilage klædebunaden åt Aron, presten, og presteklædi til sønene hans.
20  So gjekk heile Israels-lyden burt frå Moses,
21  og sidan kom dei, so mange som hjarta mana og hugen dreiv, og bar fram reidor åt Herren til arbeidet på møtetjeldet og til all tenesta der og til dei heilage klædi.
22  Dei kom, både menner og kvinnor, alle som hjarta dreiv, og hadde med seg allslags gull: spenne og øyreringar og fingerringar og kulelekkjor; og sameleis kom alle dei som dei vilde vigja eit gulloffer åt Herren.
23  Og alle som hadde blå eller purpurraud eller karmosinraud ull eller fint lingarn eller geiteragg eller raudleta verskinn eller takasskinn, dei kom med det.
24  Alle som vilde gjeva ei sylvreida eller ei koparreida, kom til Herren med reida si, og alle som hadde akasietre til noko av det som skulde arbeidast, dei kom med det.
25  Kvar ei kvinna som skyna seg på sovore arbeid, spann med sine eigne hender og kom med spunen: blå og purpurraud og karmosinraud ull og fint lingarn.
26  Og alle kvinnor som hadde hug og dug til det, spann geiteragget.
27  Hovdingane kom med onykssteinar og andre dyre steinar til å setja på messehakelen og bringeduken,
28  og med kryddor og olje åt ljosestaken og til salvingsoljen og den angande røykjelsen.
29  Kvar mann og kvinna av Israels-borni som hjarta dreiv til å hjelpa til med det store verket som Herren hadde sett Moses til å gjera, dei kom friviljugt med ei gåva til Herren.
30  So sa Moses til Israels-borni: Høyr her! Herren hev kåra og kalla Besalel, son åt Uri Hursson, av Juda-ætti
31  og fyllt han med Guds Ande, med visdom og vit og kunnskap og godt lag til alt handverk,
32  so han kann tenkja ut kunstverk og smida dei ut i gull og i sylv og i kopar,
33  ferda til glimesteinane som skal fellast inn, og skjera ut i tre og greida allslags kunstarbeid.
34  Og gåva til å læra frå seg hev han lagt både i han og Oholiab, son åt Akisamak, av Dans-ætti.
35  Han hev fyllt dei med kunstnargivnad, so dei kann både smida og snikra og gjera åklæde med innvovne bilete og rosor av blå og purpurraud og karmosinraud ull og fint lingarn og veva kva dei vil, allslags arbeid kann dei greida og kunstverk kann dei tenkja ut.
 
 
# Andre Mosebok 36
1  Og Besalel og Oholiab og alle dei andre kunstnarane, som Herren hadde gjeve vit og kunnskap, so dei skyna seg på alt arbeidet som laut til når heilagdomen skulde gjerast ferdig, dei gjorde i alle måtar so som Herren hadde sagt.
2  For Moses kalla Besalel og Oholiab og alle hage menner som hadde fenge kunstnargåva frå Herren, alle som hugen dreiv, til å taka fat på verket og fullføra det.
3  Og dei fekk hjå Moses heile den reida som Israels-borni hadde bore fram til det arbeidet som laut gjerast so heilagdomen kunde verta ferdig. Men folket bar av seg sjølve nye gåvor til han kvar morgon.
4  Og alle dei meistrane som stod fyre alt arbeidet på heilagdomen, kom ein for ein til Moses frå arbeidet sitt,
5  og sa: Folket kjem med mykje meir enn me treng til det verket som Herren vil ha gjort.
6  Då let Moses ropa ut yver heile lægret: Anten det er mann eller kvinna, so tarv ingen syta for fleire gåver til heilagdomen. So let folket vera å koma med meir.
7  Men det vyrket som var frambore, var nok, og meir enn nok, til alt arbeidet som skulde gjerast.
8  So tok då alle dei hagaste handverkarane til å arbeida på tabernaklet. Dei gjorde det av ti åklædevever av fint tvinna lingarn og blå og purpurraud og karmosinraud ull, og i dei var det innvove kjerubar i kunstvevnad.
9  Kvar vev var åtte og tjuge alner lang og fire alner breid; alle vevene heldt same målet.
10  Fem av vevene skøytte dei i hop til eit teppe, og like eins dei hine fem vevene.
11  I jaren på den fyrste veven, ytst på det eine teppet, gjorde dei lykkjor av blå ull, og sameleis i jaren på den ytste veven i det andre teppet.
12  Femti lykkjor sette dei på den fyrste veven og femti lykkjor i jaren på den som høyrde til det andre teppet, soleis at lykkjone svara mot kvarandre.
13  Og femti gullkrokar gjorde dei og hekta åklædeteppi i hop med, so det vart eitt hus av dei.
14  So vov dei ryor av geiteragg til tekkja yver tabernaklet; elleve sovorne ryor vov dei.
15  Kvar vev var tretti alner lang og fire alner breid; alle dei elleve vevene heldt same målet.
16  Fem av ryevevene skøytte dei i hop til eit teppe for seg, og dei hine seks til eit anna teppe.
17  I jaren på den fyrste veven i det eine teppet gjorde dei femti lykkjor, og i jaren på den andre skøytingsveven femti lykkjor.
18  Og femti koparkrokar gjorde dei til å festa raggeteppi i hop med, so det vart eit tak av dei.
19  Sidan gjorde dei eit tak av raudleta verskinn til å leggja yver raggeteppi og eit tak av takasskinn til å leggja ovanpå det att.
20  So gjorde dei plankane åt tabernaklet. Dei var av akasietre og vart reist på ende.
21  Ti alner lange var dei og halvonnor aln breide,
22  og på kvar planke var der tvo tappar med ei tverrlist imillom. So gjorde dei med alle plankane i tabernaklet.
23  Tjuge av dei plankane som dei gjorde til tabernaklet, reiste dei på solsida, sudsida.
24  Og fyrti sylvstabbar gjorde dei til å setja under desse tjuge plankane, tvo stabbar under kvar planke, so båe tappane kunne festast i dei.
25  Til den andre sida av tabernaklet, nordsida, gjorde dei og tjuge plankar
26  med sine sylvstabbar, tvo til kvar planke.
27  Til baksida av tabernaklet, vestsida, gjorde dei seks plankar,
28  og til hyrno på den same sida, tvo plankar;
29  dei var tviluta alt nedantil, og båe lutene held fullt mål heilt upp åt taket til den fyrste ringen. So gjorde dei med båe tvo, i båe hyrno.
30  Soleis kom det på baksida åtte plankar med sine sylvstabbar, sekstan sylvstabbar, tvo til kvar planke.
31  So gjorde dei tverrstenger av akasietre, fem til plankane på den eine sida av tabernaklet,
32  fem til plankane på den andre sida, og fem til plankane på baksida av tabernaklet, mot vest.
33  Og midtstongi laga dei so at ho gjekk tvert yver frå ende til ende, midt etter plankeveggen.
34  Plankane klædde dei med gull, og ringane på dei, som tverrstengene skulde liggja i, gjorde dei heiltupp av gull. Tverrstengene klædde dei og med gull.
35  So gjorde dei forhenget. Det var av blå og purpurraud og karmosinraud ull og fint tvinna lingarn; kjerubar vov dei inn i, i kunstvevnad.
36  Dei gjorde fire akasiestolpar til å hengja det på og klædde dei med gull; hakane på dei var av gull. Og dei støypte fire sylvstabbar til dei.
37  Til tjelddøri gjorde dei eit teppe av blå og purpurraud og karmosinraud ull og fint tvinna lingarn. Det var utsauma med rosor;
38  dei gjorde fem stolpar til det, med hakane som høyrde attåt, og klædde stolpehovudi og teinane med gull. Dei fem stabbane som høyrde til, gjorde dei av kopar.
 
 
# Andre Mosebok 37
1  So gjorde Besalel kista. Ho var av akasietre, halvtridje aln lang, halvonnor aln breid og halvonnor aln høg.
2  Han klædde henne med skirt gull både innan og utan, og gjorde ein gullkrans på henne rundt ikring.
3  Og han støypte fire gullringar, som han feste i dei fire føtene på kista, tvo på den eine sida og tvo på den andre.
4  So gjorde han stenger av akasietre og klædde dei med gull
5  og smøygde dei inn i ringane på sidone av kista til å bera henne etter.
6  So gjorde han ein nådestol, av skirt gull, halvtridje aln lang og halvonnor aln breid.
7  På endane av den gjorde han tvo kjerubar; av drive gull gjorde han dei
8  den eine kjeruben ytst på den eine enden og den andre ytst på hin enden; i eitt med nådestolen gjorde han kjerubane, ein på kvar ende.
9  Kjerubane heldt vengene utbreidde og upplyfte, so dei tekte yver nådestolen med vengene sine, og andleti deira snudde mot kvarandre; dei vende augo mot nådestolen.
10  So gjorde han bordet; det var av akasietre, tvo alner langt og ei aln breidt og halvonnor aln høgt.
11  Han klædde det med skirt gull og gjorde ein gullkrans på det rundt ikring.
12  Rundt um det gjorde han ei list so breid som ei hand, og på listi sette han og ein gullkrans som gjekk heilt ikring.
13  So støypte han fire gullringar og sette i hyrno på dei fire bordføtene.
14  Ringane sat tett uppmed listi, dei var til å smøygja berestenger inn i.
15  Stengene gjorde han av akasietre og klædde dei med gull; dei var det bordet skulde berast etter.
16  So gjorde han dei kjeraldi som skulde setjast på bordet, fati og skålene som høyrde til, og bollane og kannone som skulde skjenkjast drykkoffer av, alt av skirt gull.
17  So gjorde han ljosestaken; den var av skirt gull, og drive arbeid var det, både hoven og leggen. På staken var det blomar med knuppar og utsprotne blad, og dei var samgjorde med han.
18  Seks armar greina seg ut ifrå han, tri på den eine sida og tri på den andre.
19  På den eine armen var det tri utsprotne mandelblomar med knupp og blad, og på den andre armen var og tri utsprotne mandelblomar med knupp og blad, og soleis på alle dei seks armane som greina seg ut ifrå ljosestaken.
20  På sjølve staken var det fire utsprotne mandelblomar med knupp og blad,
21  ein blomsterknupp under dei fyrste tvo armane, og ein under dei neste tvo armane, og ein under det tvo øvste armane - ein knupp under kvart par av dei seks armane som greina seg ut ifrå ljosestaken.
22  Både blomsterknuppane og armane var samsmidde med staken; alt var eit heilgjort arbeid av drive, skirt gull.
23  Sidan gjorde han lampone til ljosestaken, sju i talet, og saksene saksplatone som høyrde til, alt av skirt gull.
24  Ein talent skirt gull bruka han til ljosestaken og alle gognene som høyrde til.
25  So gjorde han røykofferaltaret av akasietre, ei aln langt, ei aln breidt, firkanta, og tvo alner høgt. Horni på det var i eitt med sjølve altaret.
26  Han klædde det med skirt gull både ovanpå og rundt ikring på sidone og på horni, og gjorde ein gullkrans på det heilt ikring.
27  Nedanfor kransen på dei tvo sidone sette han tvo gullringar, tvo på kvar sida, til å smøygja stenger inn i, som altaret skulde berast etter.
28  Stengene og gjorde han av akasietre og klædde dei med gull.
29  So laga han den heilage salvingsoljen og den reine, angande røykjelsen, på same måten som salveblandarane gjer det.
 
 
# Andre Mosebok 38
1  So gjorde han brennofferaltaret av akasietre, fem alner langt, fem alner breidt, firkanta, og tri alner høgt.
2  På kvart av dei fire hyrno gjorde han eit horn, og horni var i eitt med altaret. Han klædde det med kopar.
3  Sidan gjorde han alle gognene som høyrde til altaret: fati og eldskuflene og blodbollane og steikjespiti og glodpannone; alle desse gognene gjorde han av kopar.
4  So laga han ei kopargrind til altaret på gjerd som eit net; den sette han under altarskori nedantil, so ho rakk midt uppå altaret.
5  Og han støypte fire ringar og sette i dei fire hyrno på kopargrindi til å smøygja stenger inn i.
6  Stengene gjorde han av akasietre og klædde dei med kopar,
7  og so smøygde han dei inn i ringane på sidone av altaret, so det kunde berast etter dei. Altaret gjorde han av bord, so det var holt.
8  So gjorde balja med foten under av kopar. Til det bruka han speglane* åt dei kvinnone som gjorde tenesta innmed døri til møtetjeldet.
9  So laga han fyregarden: Til solsida, den sida som snudde mot sud, gjorde han umheng av fint tvinna lingarn, hundrad alner på lengdi,
10  og til tjuge stolpar med tjuge koparstabbar og hakar og teinar av sylv.
11  Til nordsida gjorde han og umheng, hundrad alner lange, og tjuge stolpar med kvar sin koparstabbe og hakar og teinar av sylv.
12  Til vestsida gjorde han umheng på femti alner med ti stolpar, og til dei ti stabbar og sylvhakar og sylvteinar.
13  Til framsida, austsida, som og var femti alner,
14  gjorde han femtan alner umheng til den eine leidi, med tri stolpar og stabbane som høyrde til,
15  og til den andre leidi, både til den eine og den andre sida åt fyregardsporten, femtan alner umheng og tri stolpar med kvar sin stabbe.
16  Alle umhengi kring fyregarden var av fint tvinna lingarn.
17  Stabbane som stolpane skulde standa på, var av kopar, men hakane og teinane var av sylv, og like eins ålaget på stolpehovudi. Dei var bundne i hop med sylvteinar, alle gardstolpane.
18  Forhenget til fyregardsporten var utsauma med rosor av blå og purpurraud og karmosinraud ull og fint tvinna lingarn. Det var tjuge alner langt og fem alner høgt etter vevbreiddi, liksom umhenget kring fyregarden.
19  Stolpane det skulde hanga på, var fire i talet, og sameleis stabbane som høyrde til; dei var av kopar. Hakane var av sylv. Ålaget på stolpehovudi og teinane var og av sylv.
20  Alle pålane til tabernaklet og fyregarden, heilt rundt, var av kopar.
21  No skal de høyra kor mykje det gjekk med til tabernaklet, til vitnemålstjeldet; for Moses sette Levi-sønene til å rekna det yver, og Itamar, son åt Aron, presten, stod fyre rekningi.
22  Men Besalel, son åt Uri Hursson, av Juda-ætti, var den som gjorde alt det som Herren hadde tala til Moses um,
23  og i lag med han Oholiab, son åt Akisamak, av Dans-ætti, ein meister til å smida og snikra og veva åklæde med bilete og rosor av blå og purpurraud og karmosinraud ull og fint lingarn -:
24  Alt gullet som vart bruka til arbeidet med å gjera heilagdomen ferdig, heile gullmengdi som vart gjevi i offergåva*, var ni og tjuge talentar og sju hundrad og tretti sekel etter heilag vekt.
25  Og sylvet som kom inn då dei heldt manntal yver lyden, det var hundrad talentar og eitt tusund og sju hundrad og fem og sytti sekel etter heilag vekt:
26  ein beka eller ein halv sekel etter heilag vekt for kvar mann som kom med i manntalet, frå tjugeårsalderen og uppetter, og det var seks hundrad og tri tusund og fem hundrad og femti mann.
27  Dei hundrad talenti med sylv vart bruka til å støypa stabbane til heilagdomen og forhenget, hundrad stabbar av dei hundrad talenti; det gjekk med eit talent til kvar stabbe.
28  Og dei eitt tusund sju hundrad og fem og sytti sekel bruka dei til hakar på stolpane og ålag yver dei og til teinar som skulde binda dei i hop.
29  Koparen som vart gjeven i offergåva, var sytti talent og tvo tusund og fire hundrad sekel.
30  Av den gjorde dei stabbane til møtetjelddøri og koparaltaret med kopargrindi som høyrde til, og alle altargognene,
31  og stabbane til fyregarden, heilt rundt, og stabbane til fyregardsporten, og alle pålane til tabernaklet og til fyregarden, heilt rundt.
 
 
# Andre Mosebok 39
1  Av den blå og purpurraude og karmosinraude ulli gjorde dei embetsskrudet til tenesta i heilagdomen og laga den heilage klædbunaden åt Aron, soleis som Herren hadde sagt Moses fyre.
2  Messehakelen gjorde dei av gull og blå og purpurraud og karmosinraud ull og fint tvinna lingarn.
3  Dei hamra gullet ut i plator og klypte det upp til tråd, so det kunde virkast inn i den blå og purpurraude og karmosinraude ulli og det fine lingarnet med kunstvevnad.
4  So gjorde dei aksleband som var feste til kvarandre; med dei vart messehakelen hekta i hop på båe endane.
5  Beltet som vera på han og halda han i hop, var samvove med han og av same tyet - av gull og blå og purpurraud og karmosinraud ull og fint tvinna lingarn - soleis som Herren hadde sagt Moses fyre.
6  So ferda dei til onykssteinane* og felte dei inn i fatingar av tvinna gull. Namni åt Israels-sønene var inngravne på dei som på ein seglring,
7  og dei vart sette på akslebandi åt messehakelen, so dei skulde minna Herren um Israels-borni, soleis som Herren hadde sagt Moses fyre.
8  So gjorde dei bringeduken. Han var vent rosa liksom messehakelen, med gull og blå og purpurraud og karmosinraud ull og fint tvinna lingarn.
9  Firkanta gjorde dei bringeduken og tvilagd; ei spann på lengdi og ei spann på breiddi var han og tvilagd.
10  Og fire rader med dyre steinar sette dei på han: I ei rad var ein karneol og ein topas og ein smaragd; det var fyrste radi.
11  I den andre radi var ein karfunkel og ein safir og ein diamant,
12  og i den tridje radi ein hyasint og ein agat og ein ametyst,
13  og i den fjorde radi ein krysolit og ein onyks og ein jaspis. Dei vart innfelte i fatingar av tvinna gull.
14  Steinane var tolv i talet etter namni åt Israels-sønene, ein for kvart namn; og på kvar stein var namnet åt ei av dei tolv ættene inngrave liksom på ein seglring.
15  So laga dei lekkjor av skirt gull, slyngde som snorer, til bringeduken.
16  Og dei gjorde tvo gullsylgjor og tvo gullringar og sette ringane i kvar sitt hyrna på bringeduken.
17  Dei tvo gullsnorene feste dei i dei tvo ringane som sat i hyrno på bringeduken,
18  og dei hine tvo endane av båe snorene feste dei i dei tvo sylgjone, og sylgjone sette dei på akslebandi åt messehakelen, på framsida.
19  So gjorde dei tvo andre gullringar og sette dei i dei hine tvo hyrno på bringeduken, på den sida som vender inn imot messehakelen.
20  Og endå tvo gullringar gjorde dei og sette på båe akslebandi åt messehakelen, nedantil på framsida, der som han vert hekta i hop, ovanfor beltet,
21  og so batt dei med ei blå ullsnor ringane på bringeduken i hop med ringane på messehakelen; so bringeduken sat ovanfor beltet og ikkje kunde rikkast frå messehakelen, soleis som Herren hadde sagt Moses fyre.
22  So gjorde dei prestekjolen som var til å bera under messehakelen; han var voven og all igjenom av blå ull.
23  Midt på prestekjolen var det eit halssmog som på ei brynja, og kringum halssmoget ei borda, so ho ikkje skulde rivna.
24  I falden på kjolen nedantil sette dei granateple av tvinna blått purpurraudt og karmosinraudt ullgarn,
25  so gjorde dei bjøllor av skirt gull og sette rundt ikring på kjolefalden, millom granatepli:
26  fyrst ei bjølla og eit granateple, so ei bjølla og eit granateple att, og soleis rundt heile kjolefalden, til å bruka ved gudstenesta, soleis som Herren hadde sagt Moses fyre.
27  So gjorde dei vovne underkjolar av fint lin til Aron og sønene hans,
28  og ei huva av fint lin og prydelege hovudplagg av fint lin og lereftsbrøker av fint tvinna lingarn,
29  og eit belte av fint, tvinna lingarn og blå og purpurraud og karmosinraud ull med utsauma rosor, soleis som Herren hadde sagt Moses fyre.
30  So gjorde dei gullspongi, det heilage hovudgullet og på den grov dei inn som i ein seglring: Helga til Herren,
31  og dei sette ei snor av blå ull i henne og feste henne ovantil på huva, soleis som Herren hadde sagt Moses fyre.
32  No var det ferdigt alt det som skulde arbeidast åt tabernaklet, møtetjeldet, og Israels-borni hadde i eitt og alt gjort det soleis som Herren hadde sagt Moses fyre.
33  So kom dei då til Moses med tabernaklet: tjeldet med alt det som høyrde til det: krokane og plankane og tverrstengene og stolpane og stabbane
34  og det raudleta verskinnstaket og takasskinns-taket og forhengteppet,
35  vitnemålskista med berestengene og nådestolen,
36  bordet med alle dei ting som høyrde til det, og skodebrødi,
37  gull-ljosestaken med lampone som skulde setjast i rad og alt anna som høyrde til, og oljen til ljosestaken,
38  gullaltaret og salvingsoljen, den angande røykjelsen og teppet til tjelddøri,
39  koparaltaret med kopargrindi og berestengene og alt anna som høyrde attåt, balja og foten ho skulde standa på,
40  umhengi til fyregarden med stolpane og stabbane som høyrde til, og teppet til fyregardsporten og togi og pålane og alt det som skulde brukast til tenesta i tabernaklet, i møtetjeldet,
41  embetsskrudet til tenesta i heilagdomen, den heilage klædebunaden til Aron, presten, og presteklædi til sønene hans.
42  Som Herren hadde sagt Moses fyre, heiltupp soleis hadde Israels-borni gjort alt arbeidet.
43  Og Moses skoda heile verket, og då han såg at det var ferdigt, og at dei i alle måtar hadde gjort det solis som Herren hadde sagt, so velsigna han dei.
 
 
# Andre Mosebok 40
1  Då tala Herren til Moses og sa:
2  Den fyrste dagen i den fyrste månaden skal du reisa tabernaklet, møtetjeldet.
3  Der skal du setja vitnemålskista og hengja forhenget attfor kista.
4  So skal du setja inn bordet, og på det skal du leggja det som på det skal vera. Og du skal bera inn ljosestaken og setja upp lampone på han.
5  Det gullklædde røykofferaltaret skal du setja framanfor vitnemålskista og so skal du hengja upp teppet for døri til tabernaklet.
6  Brennofferaltaret skal du setja framanfor døri til tabernaklet, møtetjeldet,
7  og balja skal du setja millom møtetjeldet og altaret og hava vatn upp i henne,
8  og so skal du setja upp gjerdet kring fyregarden og hengja upp teppet i fyregardsporten.
9  Sidan skal du taka salvingsoljen og salva tabernaklet og alt som i det er, og helga både tabernaklet og all bunaden i det, so det vert heilagt.
10  Og du skal salva brennofferaltaret og alt det som til høyrer, og helga altaret, og då skal altaret vera høgheilagt.
11  Og du skal salva balja og foten ho stend på og helga henne.
12  So skal du kalla Aron og sønene hans burtåt møtetjelddøri og två dei med vatn,
13  og du skal klæda Aron i den heilage klædebunaden og salva han og helga han, og so skal han vera prest for meg.
14  Og sønene hans skal du og kalla fram og klæda dei med underkjolar
15  og salva dei, liksom du salva far deira, so dei kann vera prestar for meg, og salvingi skal gjeva dei retten til prestedømet, mann etter mann i all æva.
16  Og Moses gjorde so; han gjorde i alle måtar som Herren sa han fyre.
17  Den fyrste månaden i det andre året, den fyrste dagen i månaden, var det at tabernaklet vart reist.
18  Då reiste Moses tabernaklet: Han sette ned stabbane og reiste upp plankane, la inn tverrstengene og sette upp stolpane,
19  so spana han ut tjeldet yver tabernaklet, og la tjeldtaket ovanpå, alt soleis som Herren hadde sagt Moses fyre.
20  So tok han og la vitnemålet ned i kista og sette stengene i og sette nådestolen ovanpå kista.
21  Og kista sette han inn i tabernaklet og feste upp forhengteppet so det hekk attfor vitnemålskista, alt soleis som Herren hadde sagt Moses fyre.
22  So sette han bordet i møtetjeldet, innåt nørdre veggen, utanfor forhenget,
23  og la brødi i rader på det for Herrens andlet, alt soleis som Herren hadde sagt Moses fyre.
24  Ljosestaken sette han og i møtetjeldet, midt for bordet, innmed søre veggen,
25  og sette upp lampone for Herrens åsyn, alt soleis som Herren hadde sagt Moses fyre.
26  Det gullklædde altaret sette han og i møtetjeldet, framanfor forhenget,
27  og brende angande røykjelse på det, alt soleis som Herren hadde sagt Moses fyre.
28  So hengde han upp teppet for døri til tabernaklet
29  og sette brennofferaltaret frammed døri til tabernaklet, møtetjeldet, og ofra brennoffer og matoffer på det, alt soleis som Herren hadde sagt Moses fyre.
30  Balja sette han millom møtetjeldet og altaret og hadde vatn i henne som dei skulde två seg med,
31  og Moses og Aron og sønene hans tok av vatnet og tvo hender og føter;
32  kvar gong dei gjekk inn i møtetjeldet eller steig fram åt altaret, so tvo dei seg, alt soleis som Herren hadde sagt Moses fyre.
33  So sette han upp garden kringum tabernaklet og altaret og hengde upp teppet i fyregardsporten, og so var Moses ferdig med verket.
34  Då sveipte skyi seg kringum møtetjeldet, og herlegdomen åt Herren fyllte tabernaklet.
35  Og Moses kunde ikkje ganga inn i møtetjeldet av di at skyi låg yver tjeldet, og herlegdomen åt Herren fyllte tabernaklet.
36  Og kvar gong skyi lyfte seg ifrå tabernaklet, tok Israels-borni ut; so gjorde dei på alle ferdene sine.
37  Men når skyi ikkje lyfte seg, so tok dei ikkje ut, men drygde til den dagen ho lyfte seg att.
38  For Herrens sky låg yver tabernaklet um dagen, og um natti skein ho som eld for augo åt alle Israels-borni på alle ferdene deira.
 
 
# Tredje Mosebok 1
1  Og Herren ropa på Moses og tala til han or møtetjeldet og sa:
2  Tala til Israels-borni og seg til dei: Når nokon av dykk vil koma til Herren med ei offergåva av buskapen, so kann de taka offeret dykkar anten av storfeet eller av småfeet.
3  Er det eit brennoffer han vil gjeva, og han tek det av storfeet, so skal det vera ein ukse som ikkje hev lyte. Til døri åt møtetjeldet skal han koma med gåva si, so han vert velsedd for Herrens åsyn,
4  og han skal leggja handi på hovudet åt offerdyret; då skal det tekkjast Herren og vera til soning for han.
5  So skal han slakta uksen for Herrens åsyn, og Arons-sønene, prestane, skal bera fram blodet og skvetta det rundt ikring på altaret som stend framanfor døri åt møtetjeldet.
6  Og so skal han flå offerdyret og lema det sund;
7  og sønene åt Aron, presten, skal kveikja upp eld på altaret og leggja ved på elden.
8  Sidan skal Arons-sønene, prestane, leggja kjøtet og hovudet og feittet uppå veden som er lagd på altarelden.
9  Innvolen og føtene skal tvåast i vatn, og so skal presten brenna alt saman på altaret; då er det eit brennoffer, eit eldoffer som gjev god ange for Herren.
10  Tek han brennofferet sitt av småfeet, av sauene eller geitene, so skal det vera ein lytelaus ver eller bukk.
11  Den skal han slakta på nordsida åt altaret for Herrens åsyn, og Arons-sønene, prestane, skal skvetta blodet rundt ikring på altaret.
12  So skal han luta upp offerdyret og lata hovudet og feittet fylgja med, og presten skal leggja lutene uppå veden som er lagd på altarelden.
13  Innvolen og føtene skal dei två i vatn, og so skal presten bera fram alt saman og brenna det på altaret; då er det er eit brennoffer, eit eldoffer som gjev god ange for Herren.
14  Er det ein fugl han vil taka til brennoffer åt Herren, so skal offergåva han kjem med, vera ei turtelduva eller ein duveunge.
15  Presten skal bera fuglen fram åt altaret og vrida hovudet av han og brenna det på altaret; og blodet skal kreistast ut mot altarveggen.
16  So skal han taka ut krelen med goret som er i, og kasta det attmed altaret, på austsida, der oska er,
17  og so flekkja fuglen innmed vengene, men ikkje riva dei av. Sidan skal presten brenna han på altaret, på veden som er lagd på elden; då er det eit brennoffer, eit eldoffer som gjev god ange for Herren.
 
 
# Tredje Mosebok 2
1  Når nokon vil bera fram eit matoffer for Herren, so skal offergåva hans vera fint mjøl; det skal han hella olje yver og leggja røykjelse attmed,
2  og so skal han koma til Arons-sønene, til prestane, med det, og presten skal taka ein neve av mjølet og oljen, og so all røykjelsen og brenna det på altaret til minningsoffer; då er det eit eldoffer som gjev god ange for Herren.
3  Det som er att av matofferet, skal Aron og sønene hans hava; det høyrer til det som er høgheilagt av Herrens eldoffer.
4  Når du vil bera fram eit matoffer av noko som er baka i omn, so skal det vera av fint mjøl, anten hellekakor med olje i eller olje smurde tunnbrødleivar.
5  Vil du gjeva eit matoffer som er steikt på takka, so skal det og vera av fint mjøl som er blanda med olje, og usyrt.
6  Du skal brjota det i bitar og hella olje yver det; det er eit matoffer.
7  Vil du gjeva eit matoffer som er steikt i panna, so skal det med vera tillaga av fint mjøl og olje.
8  Når matofferet er tillaga på ein av dei måtane, skal du bera det fram for Herren. Du skal koma til presten med det, og han skal bera det fram åt altaret.
9  So skal presten taka av det som skal vera til minningsoffer, og brenna det på altaret; då er det eit eldoffer som gjev god ange for Herren.
10  Og det som då er att av matofferet, skal Aron og sønene hans hava. Det høyrer til det som er høgheilagt av Herrens eldoffer.
11  Eit matoffer som de vil bera fram for Herren, må aldri vera syrt; for det som det er surdeig eller honning, må de ikkje brenna til eldoffer for Herren.
12  Til nygrødeoffer kann de bera fram sovore; men på altaret må det ikkje koma, til godange for Herren.
13  Alle matoffer som du ber fram, skal du salta; aldri må du lata det vanta på salt i matofferet ditt. Saltet høyrer til pakti med din Gud; difor skal du bera fram salt attåt alle offeri dine.
14  Vil du gjeva Herren eit matoffer av nygrøda, so skal du ofra aks som er steikte yver elden, nyhausta korn som er grøypt.
15  Det skal du hella olje yver og leggja røykjelse attmed; det er eit matoffer.
16  Og presten skal brenna noko av det grøypte kornet og av oljen og all røykjelsen til minningsoffer; det er eit eldoffer for Herren.
 
 
# Tredje Mosebok 3
1  Vil nokon bera fram eit takkoffer, og han tek det av storfeet, so kann det offerdyret han leider fram for Herrens åsyn, vera anten ukse eller ku, men lytelaust skal det vera.
2  Han skal leggja handi på hovudet åt offerdyret og slakta det innmed døri til møtetjeldet, og Arons-sønene, prestane, skal skvetta blodet rundt ikring på altaret.
3  So skal han av takkofferet bera fram eit eldoffer åt Herren, og det skal vera netja og alt feittet som er på innvolen,
4  og båe nyro med talgi som er på dei og rekk burtåt låri, og den store levreflaga - den skal han skjera utor i hop med nyro -
5  og Arons-sønene skal brenna det på altaret saman med brennofferet som ligg på veden dei hev lagt på elden; det er eit eldoffer som gjev god ange for Herren.
6  Er det av småfeet han tek det dyret som han vil bera fram for Herren til takkoffer, so kann det vera anten han eller ho, men det skal vera fritt for lyte.
7  Vil han ofra ein sau, so skal han leida han fram for Herrens åsyn.
8  Han skal leggja handi på hovudet åt offerdyret og slakta det framanfor møtetjeldet, og Arons-sønene skal skvetta blodet rundt ikring på altaret.
9  So skal han av takkofferet bera fram eit eldoffer åt Herren, og det skal vera alt feittet som er på sauen: spælen heil og halden - den skal han skjera av tett innmed roti - og netja og alt feittet som er på innvolen,
10  og båe nyro med talgi som er på dei og rekk burtåt låri, og den store levreflaga - den skal han skjera utor i hop med nyro -
11  og presten skal brenna det på altaret; det er eit eldoffermål for Herren.
12  Er det ei geit han vil ofra, so skal han leida henne fram for Herrens åsyn.
13  Han skal leggja handi på hovudet hennar og slakta henne framanfor møtetjeldet, og Arons-sønene skal skvetta blodet rundt ikring på altaret.
14  So skal han av offeret sitt bera fram eit eldoffer åt Herren, og det skal vera netja og alt feittet som er på innvolen,
15  og båe nyro med talgi som er på dei og rekk burtåt låri, og den store levreflaga - den skal han skjera utor i hop med nyro -
16  og presten skal brenna det på altaret; det er eit eldoffermål som angar godt. Alt feitt høyrer Herren til.
17  Ei æveleg lov skal det vera for dykk, frå ætt til ætt, kvar de so bur. Feitt og blod må de aldri eta.
 
 
# Tredje Mosebok 4
1  Og Herren tala til Moses og sa:
2  Tala til Israels-borni og seg: Når nokon uviljande syndar mot eit av Herrens bod og gjer noko som han hev forbode å gjera, so høyr:
3  Er det den salva presten som syndar og fører skuld yver folket, so skal han til bot for den syndi han hev gjort, ofra til Herren ein ung ukse som ikkje hev lyte; det skal vera syndofferet hans.
4  Han skal leida uksen fram for Herrens åsyn, til døri åt møtetjeldet, og han skal leggja handi på hovudet åt uksen, og han skal slakta uksen for Herrens åsyn.
5  So skal han, den salva presten, taka noko av ukseblodet og bera det inn i møtetjeldet.
6  Og han, presten, skal duppa fingeren i blodet, og han skal skvetta av blodet sju gonger for Herrens åsyn, framanfor forhenget i heilagdomen.
7  Noko av blodet skal han strjuka på horni på altaret med den angande røykjelsen, det som stend framfor Herrens åsyn i møtetjeldet, og det som er att av ukseblodet, skal han hella ut innmed foten på brennofferaltaret, som stend framanfor døri til møtetjeldet.
8  Alt feittet som er på syndofferuksen, skal han taka utor han, både netja og alt feittet som er på innvolen,
9  og båe nyro med talgi som er på dei og rekk burtåt låri, og den den store levreflaga - den skal han skjera utor i hop med nyro -
10  alt dette skal han taka ut, like eins som på takkofferuksen, og so skal han brenna det på brennofferaltaret.
11  Men hudi av uksen og alt kjøtet, med hovudet og føtene, og innvolen og møki,
12  heile uksen, skal han føra ut or lægret til ein rein stad, der dei slær ut oska, og brenn det upp med ved; der som oska vert slegi ut, der skal dei brenna det.
13  Hev heile Israels-lyden misfare seg, hev folket seg uvitande gjort noko av det som Herren hev forbode å gjera, og ført skuld yver seg,
14  og det sidan vert kunnigt kva dei hev synda i, so skal folket ofra ein ung ukse til syndoffer. Den skal dei leida fram åt møtetjeldet,
15  og dei eldste av lyden skal leggja hendene på hovudet åt uksen for Herrens åsyn, og so skal uksen slaktast for Herrens åsyn.
16  Den salva presten skal bera noko av ukseblodet inn i møtetjeldet,
17  og han, presten, skal duppa fingeren i blodet og skvetta sju gonger for Herrens åsyn, framanfor forhenget.
18  Noko av blodet skal han struka på horni åt det altaret som stend framfor Herrens åsyn i møtetjeldet, og det som er att av blodet, skal han hella ut innmed foten på brennofferaltaret, som stend framanfor døri til møtetjeldet.
19  Alt feittet skal han taka utor uksen og brenna det på altaret.
20  Som han gjorde med hin syndofferuksen, so skal han gjera med denne og. Soleis skal presten gjera soning for dei, so dei fær tilgjeving.
21  Sidan skal dei føra uksen utanfor lægret og brenna han, liksom dei brende den fyrste uksen. Dette er syndofferet for lyden.
22  Når ein hovding misfer seg og uviljande gjer noko av det som Herren hans Gud hev forbode å gjera, og soleis fører skuld yver seg,
23  og det vert kunnigt for han kva han hev synda i, so skal han koma med ei offergåva, og det skal vera ein geitebukk, ein som ikkje hev lyte.
24  Han skal leggja handi på hovudet åt bukken og slakta han på same staden som dei slaktar brennofferet for Herrens åsyn; det er eit syndoffer.
25  Presten skal taka noko av syndofferblodet på fingeren og strjuka det på horni åt brennofferaltaret, og det som er att av blodet, skal han hella ut innmed foten på brennofferaltaret.
26  Og alt feittet skal han brenna på altaret liksom han gjorde med feittet av takkofferet. Soleis skal presten gjera soning for han og reinsa han frå syndi hans, so han fær tilgjeving.
27  Er det ein ålmugemann som uviljande syndar mot eit av Herrens bod og gjer noko som han ikkje skulde gjera, so han fører skuld yver seg,
28  og det vert kunnigt for han kva han hev synda i, so skal han til bot for den syndi han hev gjort, koma med ei offergåva, og det skal vera ei geit, ei som ikkje hev lyte.
29  Han skal leggja handi på hovudet åt syndofferdyret, og han skal slakta syndofferdyret på same staden som dei slaktar brennofferet.
30  Og presten skal taka noko av blodet på fingeren og strjuka det på horni åt brennofferaltaret, og det som er att av blodet, skal han hella ut innmed altarfoten.
31  Alt feittet skal han taka utor, liksom dei tek ut feittet på takkofferet, og presten skal leggja det på altaret og brenna det til godange for Herren. Soleis skal presten gjera soning for han, so han fær tilgjeving.
32  Vil han heller taka ein sau til syndoffer, so skal han koma med ei søya som ikkje hev lyte.
33  Han skal leggja handi på hovudet åt offerdyret, og so skal han slakta det til syndoffer på same staden som dei slaktar brennofferet.
34  Og presten skal taka noko av syndofferblodet på fingeren og strjuka det på horni åt brennofferaltaret, og det som er att av blodet, skal han hella ut innmed altarfoten.
35  Alt feittet skal han taka utor, liksom dei gjer med takkoffersauen, og presten skal brenna det på altaret saman med Herrens eldofferet. Soleis skal presten gjera soning for han for den syndi han hev gjort, so han fær tilgjeving.
 
 
# Tredje Mosebok 5
1  Når nokon høyrer at dei tek han i eid, og han hev set eller veit noko so han kunde vitna um det, men like vel ikkje segjer ifrå, og soleis syndar og fører skuld yver seg,
2  eller nokon seg uvitande kjem innåt noko ureint, anten det er etslet av eit ureint villdyr eller av eit ureint krøter eller av eit ureint krek, og soleis sjølv vert urein og fører skuld yver seg,
3  eller når han kjem nær noko ureint av folk, kva det so er for ureinska som er på dei, og han ikkje veit av det, men sidan fær vita det og ser at han hev ført skuld yver seg,
4  eller når nokon sver tankelaust burt i veret at han vil gjera eitt eller anna, vondt eller godt, slikt som folk kann koma til å sverja på i tankeløysa, og han ikkje håttar det, men sidan vert vis med at han hev ført skuld yver seg med eitkvart sovore,
5  so skal den som soleis hev ført skuld yver seg, standa til kva han hev synda i,
6  og til bot for den syndi han hev gjort, skal han koma til Herren med eit syndoffer - det skal vera eit småkrøter av hoslaget, søya eller geit - og presten skal gjera soning for han og reinsa han for syndi.
7  Hev han ikkje råd til eit småkrøter, so skal han til bot for den syndi han hev gjort, bera fram for Herren tvo turtelduvor eller tvo duveungar, den eine til syndoffer og den andre til brennoffer.
8  Han skal koma til presten med dei, og presten skal fyrst bera fram den duva som skal vera til syndoffer. Han skal vrida um hovudet på henne tett uppmed nakken, men ikkje skilja det frå bulen.
9  So skal han skvetta noko av syndofferblodet på altarveggen, og det som er att av blodet, skal kreistast ut so det renn ned innmed altarfoten; det er eit syndoffer.
10  Av den andre duva skal han laga til eit brennoffer, på rette gjerdi. Soleis skal presten gjera soning for han og reinsa han for den syndi han hev gjort, so han fær tilgjeving.
11  Hev han ikkje råd til tvo turtelduvor eller tvo duveungar, so skal han til bot for di han hev synda, koma med tiandeparten av ein efa fint mjøl; det skal vera syndofferet hans. Han skal ikkje hava olje på det og ikkje leggja røykjelse attmed; for det er eit syndoffer.
12  Til presten skal han koma med det, og presten skal taka ein neve av mjølet til minningsoffer og brenna det på altaret saman med Herrens eldoffer; det er eit syndoffer.
13  Soleis skal presten gjera soning for han for den syndi han på den eine eller den andre måten hev gjort*, so han fær tilgjeving. Og det som er att, skal høyra presten til på same vis som med matofferet**.
14  Og Herren tala til Moses og sa:
15  Er det nokon som uviljande eignar til seg noko av det som er helga til Herren, og soleis vert saka i svik, so skal han til bot for si synd koma til Herren med ein lytelaus ver av fenaden sin, ein som etter ditt skyn er verd minst tvo sylvsekel i heilag mynt; det skal vera skuldofferet hans.
16  Det han med urett hev eigna til seg av det heilage, skal han gjeva att og attåt leggja femteparten av verdet. Han skal gjeva det til presten, og presten skal gjera soning for han med skuldofferveren, so han fær tilgjeving.
17  Når nokon seg uvitande syndar og gjer noko av det som Herren hev forbode å gjera, og han soleis hev ført skuld yver seg og ber på misgjerd,
18  so skal han til bot for si skuld koma presten med ein lytelaus ver av fenaden sin, ein som etter ditt skyn er eit fullgodt offer; og presten skal gjera soning for han for den syndi han hev gjort og ikkje visste av, so han fær tilgjeving.
19  Dette er eit skuldoffer; for han hev ført yver seg skuld imot Herren.
20  Og Herren tala til Moses og sa:
21  Når nokon syndar og gjer svik imot Herren, med di han dyl burt noko som næsten hans hev gjeve han i varveitsla eller sett i vissa hjå han, eller som han hev teke eller truga til seg av næsten sin,
22  eller han hev funne noko som ein annan hev mist, og so dyl det, eller han gjer rang eid um eitt eller anna som han eller andre kann ha synda med,
23  so skal den som soleis hev synda og ført skuld yver seg, gjeva att det han hev teke eller truga til seg eller fenge i varveitsla eller funne,
24  og det han hev gjort rang eid um, kva det no kann vera. Han skal gjeva det att med fullt verd og leggja femteparten attåt; til eigarmannen skal han gjeva det, og det same dagen som han ber fram skuldofferet sitt.
25  Og til bot for si synd skal han koma til Herren med ein lytelaus ver av fenaden sin, ein som etter ditt skyn er eit fullgodt offer, og gjeva han til presten; det skal vera skuldofferet hans.
26  So skal presten gjera soning for han for Herrens åsyn, so han fær tilgjeving for alle gjerningar som han kann ha ført skuld yver seg med.
 
 
# Tredje Mosebok 6
1  Og Herren tala åt Moses og sa:
2  Seg til Aron og sønene hans: So er lovi um brennofferet: Brennofferet skal liggja på bålet sitt på altaret heile natti, til morgons, og soleis skal altarelden nørast.
3  Og presten skal klæda seg i lereftskjolen sin, og ei lereftsbrok skal han hava på seg næst kroppen, og han skal taka burt oska etter brennofferet som elden hev tært upp på altaret, og leggja henne attmed altaret.
4  So skal han hava av seg klædebunaden sin og taka på seg andre klæde og bera oska ut or lægret til ein rein stad.
5  Men elden skal haldast vaken på altaret; han må ikkje slokna. Kvar morgon skal presten nøra elden med ved, og leggja brennofferet uppå veden og saman med det brenna takkofferfeittet.
6  Elden skal allstødt brenna på altaret og må aldri slokna.
7  So er lovi um matofferet: Arons-sønene skal bera det fram for Herrens åsyn, fram åt altaret.
8  Og presten skal taka ein neve av det fine mjølet og oljen i matofferet og all røykjelsen som fylgjer med matofferet, og brenna det på altaret; det er eit minningsoffer åt Herren, eit som gjev god ange.
9  Og det som er att av offeret, skal Aron og sønene hans eta; det skal etast usyrt på ein heilag stad; I fyregarden til møtetjeldet skal dei eta det.
10  Med surdeig må det ikkje bakast. Det er den luten eg hev gjeve dei av eldofferi mine; høgheilagt er det liksom syndofferet og skuldofferet.
11  Alle menner som er ætta frå Aron, må eta av det; gjenom alle tider og ætter skal det vera dykkar lut av Herrens eldoffer; kvar den som rører dei, skal vera heilag.
12  Og Herren tala til Moses og sa:
13  Den offergåva som Aron og sønene hans skal bera fram for Herren den dagen ein av dei vert salva, det er tiandeparten av ein efa fint mjøl; det skal vera det dagvisse matofferet, helvti um morgonen og helvti um kvelden.
14  Med olje skal det lagast til på ei takka; godt knoda skal det vera når du kjem med det; eit matoffer som er sundbytt i småstykke, skal du bera fram til godange for Herren.
15  Den av sønene åt Aron som vert salva til prest i staden hans, skal laga det til; det er ei æveleg lov; heile offeret skal brennast for Herren.
16  Alle preste-matoffer skal vera heiloffer; dei må ikkje etast.
17  Og Herren tala til Moses og sa:
18  Tala til Aron og sønene hans og seg: So er lovi um syndofferet: På same staden som dei slaktar brennofferet, skal syndofferet og slaktast for Herrens åsyn; høgheilagt er det.
19  Presten som ber fram syndofferet, må eta det; på ein heilag stad skal det etast, i fyregarden til møtetjeldet.
20  Kvar den som rører offerkjøtet, skal vera heilag. Kjem det noko av blodet på eit klædeplagg, so skal du två det på ein heilag stad.
21  Er det ei leirgryta kjøtet vert koka i, so skal ho slåast sund; men er det ein koparkjel, so skal han skurast og skyljast med vatn.
22  Alle menner som er prestar, må eta av dette offeret; det er høgheilagt.
23  Men dei syndofferi som det vert bore blod av inn i møtetjeldet, til å gjera soning med i heilagdomen, dei må aldri etast; dei skal brennast i elden.
 
 
# Tredje Mosebok 7
1  So er lovi um skuldofferet: Det er høgheilagt.
2  På same staden som dei slaktar brennofferet, skal dei slakta skuldofferet. Blodet skal dei skvetta rundt ikring på altaret,
3  og alt feittet skal dei bera fram for Herren, både spælen og netja
4  og båe nyro med talgi som er på dei og rekk burtåt låri, og den store levreflaga - den skal skjerast utor i hop med nyro -
5  og presten skal brenna det på altaret til eit eldoffer åt Herren; det er eit skuldoffer.
6  Alle menner som er prestar, må eta av det; på ein heilag stad skal det etast; det er høgheilagt.
7  Med skuldofferet skal det vera like eins som med syndofferet - det gjeld same lovi for båe; den presten som gjer soning med det, han skal hava det.
8  Når ein prest ofrar brennoffer for nokon, so skal den same presten hava hudi av offerdyret han hev bore fram.
9  Og alle matoffer som vert baka i omn, eller som vert steikte i panna eller på takka, dei skal den presten hava som ber dei fram.
10  Men alle andre matoffer, anten dei er blanda med olje eller turre, skal høyra alle Arons-sønene til, den eine som den andre.
11  So er den lovi som gjeld når nokon kjem til Herren med eit takkoffer:
12  Er det til Guds lov og pris han ofrar det, so skal han attåt slaktofferet bera fram hellekakor med olje i og tunnbrødleivar som er smurde med olje, og fint mjøl som er blanda med olje og knoda til kakor.
13  Det er dei offergåvone han skal bera fram attåt lov- og takkofferdyret, og umfram det skal han hava med seg syrte kakor.
14  Av offergåvone skal han gjeva ei av kvart slag i reida åt Herren; det skal presten hava, han som skvetter blodet av takkofferet på altaret.
15  Kjøtet av lov- og takkofferet lyt etast same dagen som det vert frambore; ingen må gøyma noko av det til morgons.
16  Er slaktofferet eit lovnads-offer eller eit friviljugt offer, so skal det etast same dagen som det vert frambore; men det som vert att, kann etast dagen etter.
17  Men det som er att av offerkjøtet tridje dagen, skal brennast upp i elden.
18  Dersom nokon et av takkofferkjøtet tridje dagen, so hev Herren ingen hugnad i offeret, og det vert ikkje rekna den til gode som bar det fram; det skal vera ein styggedom, og den som et av det, gjer ei misgjerning som han kjem til å lida for.
19  Kjøt* som kjem innåt noko ureint, må ikkje etast; det skal brennast upp i elden. Elles kann alle som er reine, eta av kjøtet.
20  Men den som et kjøt av Herrens takkoffer medan det er noko ureint på han, han skal rydjast ut or folket sitt.
21  Og når ein mann kjem nær noko ureint, anten det er slik ureinska som kann vera på folk, eller det er eit ureint dyr eller noko anna ureint dyr eller noko anna ureint og ufyse, og han so et av takkofferkjøtet åt Herren, so skal den mannen rydjast ut or folket sitt.
22  Og Herren tala til Moses og sa:
23  Tala til Israels-borni og seg: De må aldri eta feitt, anten det er av ukse eller sau eller geit.
24  Feittet av sjølvdaude dyr og av dyr som er rivne i hel, kann de nytta til ymse ting; men eta det må de ikkje.
25  Er det nokon som et feittet av slikt bufe som dei tek til eldoffer åt Herren, so skal den som gjer det, rydjast ut or folket sitt.
26  Og blod må de ikkje eta, anten av fugl eller fe, kvar de so bur.
27  Den som nokosinne et blod, han skal rydjast ut or folket sitt.
28  Og Herren tala til Moses og sa:
29  Tala til Israels-borni og seg: Den som vil bera fram eit takke-slaktoffer åt Herren, han skal sjølv koma med det han vil gjeva Herren av offeret sitt.
30  Med sine eigne hender skal han bera fram Herrens eldoffer, både feittet og bringestykket skal han bera fram, og bringestykket skal svingast att og fram for Herrens åsyn.
31  Og presten skal brenna feittet på altaret; Men bringestykket skal Aron og sønene hans hava
32  Og det høgre låret skal de gjeva presten i reida av takkofferi dykkar.
33  Den av Arons-sønene som ber fram takkofferblodet og feittet, han skal hava det høgre låret for sin lut;
34  for svingebringa og lyftelåret av takkeofferi frå Israels-folket tek eg imot av dei og gjev det åt Aron, presten, og sønene hans; Det skal i all æva vera retten deira av Israels-borni.
35  Dette er den luten Aron og sønene hans skal hava av Herrens eldoffer, og som dei fær den dagen dei vert førde fram og skal gjera prestetenesta for Herren;
36  Det var det Herren sa at Israels-borni skulde gjeve dei den dagen dei vert salva, og det skulde vera retten deira ætt etter ætt i all æva.
37  Dette er lovi um brennofferet og um matofferet og um syndofferet og um skuldofferet og um vigsleofferet og um takkofferet,
38  den som Herren kunngjorde for Moses på Sinai-fjellet, den gongen han gav Israels-borni det bodet at dei skulde bera fram offeri sine for Herren i øydemarki kring Sinai.
 
 
# Tredje Mosebok 8
1  Og Herren tala åt Moses og sa:
2  Henta no Aron og sønene hans og tak dei heilage klædi og salvingsoljen og syndofferuksen og båe verane og korgi med det usyrte brødet,
3  og kalla so heile lyden saman framfor døri åt møtetjeldet!
4  Og Moses gjorde som Herren sa, og lyden samla seg framfor møtetjelddøri.
5  Då sa Moses til dei: Sjå no kva Herren hev sagt eg skal gjera!
6  So kalla Moses til seg Aron og sønene hans og tvo dei med vatn,
7  og han hadde underkjolen på Aron og spente beltet um han og klædde han i prestekjolen og hengde messehakelen på han og batt um han beltet som høyrde til, og med det snørde han messehakelen fast.
8  So hadde han bringeduken på han, og i bringeduken la han urim og tummim.
9  Og han sette huva på hovudet hans, og framme på huva sette han gullspongi, det heilage hovudgullet, alt soleis Herren hadde sagt Moses fyre.
10  So tok Moses salvingsoljen og salva tabernaklet og alt som i det var, og helga det,
11  og han skvette sju gonger på altaret av oljen og salva altaret og alle dei ting som høyrde til det, og tvåttebalja med foten ho stod på, og helga dei.
12  Og noko av salvingsoljen helte han yver hovudet på Aron og salva og helga han.
13  Sidan kalla han til seg sønene hans Aron og klædde dei i underkjolar og spente belte um dei og batt hovudplagg på dei, alt soleis som Herren hadde sagt Moses fyre.
14  So leidde han fram syndofferuksen, og Aron og sønene hans la hendene på hovudet åt uksen.
15  Og då dei hadde slakta han, tok Moses blodet og strauk rundt ikring på altarhorni med fingeren og reinsa altaret for synd, og det som var att av blodet, helte han ut innmed altarfoten. Soleis gjorde han soning for altaret og helga det.
16  So tok han alt feittet som var på innvolen, og den store levreflaga og båe nyro med talgi på og brende det på altaret.
17  Men sjølve uksen, både hudi og kjøtet og møki, brende han i elden utanfor lægret, alt soleis som Herren hadde sagt Moses fyre.
18  So leidde han fram brennofferveren, og Aron og sønene hans la hendene på hovudet åt veren.
19  Og då dei hadde slakta han, skvette Moses blodet rundt ikring på altaret.
20  Men sjølve veren lema dei sund, og Moses brende hovudet og kjøtet og feittet;
21  innvolen og føtene tvo dei fyrst i vatn, og so brende Moses heile veren på altaret. Det vart eit brennoffer som anga godt, eit eldoffer for Herren var det, soleis som Herren hadde sagt Moses fyre.
22  So leidde han fram den andre veren, vigsle-veren, og Aron og sønene hans la hendene på hovudet åt veren.
23  Og då dei hadde slakta han, tok Moses noko av blodet og strauk på den høgre øyresnippen åt Aron og på den høgre tumarsfingeren og den høgre tumarståi hans.
24  So kalla han til seg sønene hans Aron og strauk noko av blodet på høgre øyresnippen og på den høgre tumarsfingeren og den høgre tumarståi deira, og det som var att av blodet, skvette han rundt ikring på altaret.
25  Og han tok feittet, både spælen, alt feittet som var på innvolen, og den store levreflaga og båe nyro med talgi på og so det høgre låret.
26  Og or usyrdebrød-korgi som stod framfor Herrens åsyn, tok han ei hellekake og eit oljebrød og ein tunnbrødleiv og la uppå på feittet og verlåret.
27  Og so la han alt saman i hendene på Aron og sønene hans og svinga det att og fram for Herrens åsyn.
28  Sidan tok Moses det utor hendene deira og brende det på altaret saman med brennofferet; det var eit vigsleoffer som gav god ange, eit eldoffer for Herren var det.
29  Og Moses tok bringestykket og svinga det att og fram for Herrens åsyn; det var den luten Moses fekk av vigsle-veren, soleis som Herren hadde sagt Moses fyre.
30  So tok Moses av salvingsoljen og noko av blodet som stod på altaret, og skvette på Aron og klædi hans og på sønene hans og klædi deira; soleis helga han Aron og klædi hans og sameleis sønene hans og klædi deira.
31  Og Moses sa til Aron og sønene hans: De skal koka kjøtet innmed døri åt møtetjeldet og eta det attåt brødet som er i vigsleofferkorgi, soleis som eg hev sagt: Aron og sønene hans skal eta det.
32  Men det som vert att av kjøtet og brødet, skal de brenna i elden.
33  Og so lyt de i sju dagar skal de halda dykk innmed møtetjelddøri, alt til den dagen då vigsletidi dykkar er ute; for sju dagar skal prestevigsla vara.
34  Som de hev gjort i dag, so skal de gjera dei hine dagane og, so de fær gjort soning for dykk, segjer Herren.
35  Og innmed møtetjelddøri skal de vera dag og natt i sju jamdøger og halda dykk etter det som Herren hev sagt, so de ikkje skal missa livet; for so hev Herren sagt meg fyre.
36  Og Aron og sønene hans gjorde alt det som Herren hadde late Moses segja til dei.
 
 
# Tredje Mosebok 9
1  Då den åttande dagen var komen, kalla Moses til seg Aron og sønene hans og dei øvste i Israel,
2  og han sa til Aron: Tak ein uksekalv til syndoffer og ein ver til brennoffer, lytelause båe tvo, og leid dei fram for Herrens åsyn!
3  Og du skal tala til Israels-borni og segja: Tak ein geitebukk til syndoffer og ein kalv og eit lamb, årsgamle og lytelause båe tvo, til brennoffer,
4  og ein ukse og ein ver til takkoffer - dei skal ofrast for Herrens åsyn - og so eit matoffer som er tillaga med olje! For i dag vil Herren syna seg for dykk.
5  So henta dei det som Moses hadde sagt, og sette det framanfor møtetjeldet, og heile lyden gjekk innåt og stod for Herrens åsyn.
6  Og Moses sa: Soleis hev Herren sagt de skal gjera, so skal herlegdomen åt Herren syna seg for dykk.
7  So sa han til Aron: Stig fram åt altaret og ofra syndofferet og brennofferet ditt og gjer soning for deg og for folket, og ber so fram offeret frå folket og gjer soning for dei, soleis som Herren hev sagt!
8  So steig Aron fram åt altaret og slakta kalven som skulde vera syndoffer for han sjølv.
9  Sønene hans gav han blodet, og han duppa fingeren i blodet og strauk det på altarhorni, og det som var att av blodet, helte han ut innmed altarfoten.
10  Feittet og nyro og den store levreflaga av syndofferdyret brende han på altaret, soleis som Herren hadde sagt Moses fyre;
11  men kjøtet og hudi brende han i elden utanfor lægret.
12  So slakta han brennofferdyret. Sønene hans gav han blodet, og han skvette det rundt ikring på altaret.
13  Sidan rette dei sjølve brennofferet til han, stykke for stykke, og hovudet, og han brende det på altaret.
14  Innvolen og føtene tvo han i vatn, og so brende han det og på altaret i hop med hitt.
15  So bar han fram offeret frå folket. Fyrst tok han bukken som skulde vera syndoffer for folket, og slakta han og bar han fram til syndoffer, liksom det fyrste offerdyret.
16  Sameleis førde han fram brennofferet og ofra det på rette gjerdi.
17  Sidan bar han fram matofferet; av det tok han ein neve og brende på altaret umfram morgon-brennofferet.
18  So slakta han uksen og veren som skulde vera takkofferet frå folket; sønene hans gav han blodet, og han skvette det rundt ikring på altaret.
19  Og feittet av uksen, og spælen og netja og nyro og den store levreflaga av veren,
20  alt feittet, la dei uppå bringestykki. Og Aron brende feittet på altaret;
21  men bringestykki og det høgre låret svinga han att og fram for Herrens åsyn, som Moses hadde sagt til han.
22  Og Aron lyfte hendene yver folket og velsigna dei, og so steig han ned, etter han hadde bore fram syndofferet og brennofferet og takkofferet.
23  Sidan gjekk Moses og Aron inn i møtetjeldet, og då dei kom ut att, velsigna dei folket. Då synte herlegdomen åt Herren seg for heile folket,
24  og det for ut eld frå Herren åsyn og brende upp det som var på altaret, både brennofferet og feittet, og då folket såg det, ropa dei alle høgt av gleda og kasta seg ned med andletet mot jordi.
 
 
# Tredje Mosebok 10
1  Men tvo av Arons-sønene, Nadab og Abihu, tok kvar sitt glodfat og hadde glør i og la røykjelse på glørne og bar framand eld fram for Herrens åsyn, som han ikkje hadde gjeve dei påbod um.
2  Då for det eld ut frå Herren åsyn og tynte dei, og dei døydde for Herrens åsyn.
3  Og Moses sa til Aron: Dette var det Herren meinte då han sa: På dei som stend meg nær, vil eg syna min heilagdom, og for augo at alt folket skal eg lata min herlegdom lysa fram. Og Aron tagde.
4  Men Moses ropa på Misael og Elsafan, sønene hans Ussiel, som var farbror åt Aron, og sa til dei: Kom hit og ber brørne dykkar burt frå heilagdomen og ut or lægret!
5  So kom dei og gjorde som Moses sa, og bar dei ut or lægret i kjolane deira.
6  Og Moses sa til Aron og til Eleasar og Itamar, sønene hans: De skal ikkje raka dykk på hovudet og ikkje riva sund klædi dykkar; for då kjem de til å missa livet, og han* vert vreid på heile lyden. Men brørne dykkar, heile Israels-ætti, må gråta yver den elden som Herren hev sendt.
7  Og frå møtetjelddøri må de ikkje ganga burt, so sant de ikkje vil missa livet; for Herrens salvingsolje er på dykk. Og dei gjorde som Moses sa.
8  Og Herren tala til Aron og sa:
9  Vin eller nokon sterk drykk må du og sønene dine ikkje drikka når de gjeng inn i møtetjeldet; for då kjem de til å missa livet. Det skal vera ei æveleg lov for dykk, ætt etter ætt,
10  so de kann skilja millom heilagt og vanheilagt, millom ureint og reint,
11  og læra Israels-borni alle dei lovene som Herren hev late Moses kunngjera for dei.
12  Sidan sa Moses til Aron og til Eleasar og Itamar, dei av sønene hans som var i live: Tak det matofferet som er att av Herrens eldoffer, og et det usyrt frammed altaret; for det er høgheilagt.
13  De skal eta det på ein heilag stad; det er det som du og sønene dine hev rett til av Herrens eldoffer; for so hev Herren sagt meg fyre.
14  Og svinge bringa og lyftelåret skal de og eta på ein rein stad, du og sønene og døtterne dine med deg; for det er den luten som er gjeven deg og borni dine av takkofferi frå Israels-borni.
15  Både lyftelåret og svingebringa skal dei bera fram i hop med eldofferfeittet og svinga det att og fram for Herrens åsyn; sidan skal det høyra deg og borni dine til og vera retten dykkar æveleg og alltid, soleis som Herren hev sagt.
16  Då Moses spurde etter syndofferbukken, fekk han vita at han var uppbrend. Då vart han harm på Eleasar og Itamar, dei som var att av sønene hans Aron, og han sa:
17  Kvi hev de ikkje ete syndofferet på den heilage staden? De veit då det er høgheilagt, og han hev gjeve dykk det på den måten at de skal taka burt syndeskuldi frå lyden og gjera soning for dei for Herrens åsyn.
18  Blodet vart ikkje bore innar i heilagdomen; difor skulde de ha ete offerkjøtet på den heilage staden, soleis som eg hev sagt.
19  Då svara Aron: Du veit at dei i dag hev bore fram syndofferet og brennofferet sitt for Herrens åsyn, og endå hev slik ei ulukka* hendt meg. Um eg no hadde ete syndoffer i dag, trur du då Herren hadde tykt vel um det?
20  Då Moses høyrde det, tykte han det var rett.
 
 
# Tredje Mosebok 11
1  Og Herren tala til Moses og Aron og sa til dei:
2  Tala til Israels-borni og seg: Høyr no kva det er for nokre de må eta av alle dei firføtte dyri som lever på jordi:
3  Alle firføtte dyr som hev klauver og jortar, dei kann de eta.
4  Det er berre desse de ikkje må eta av dei som jortar og av dei som hev klauver: kamelen, for han jortar, men hev ikkje klauver; han skal vera urein for dykk,
5  og bergtassen, for han jortar, men hev ingi klauver; han skal vera urein for dykk,
6  og haren, for um han jortar, so hev han ikkje klauver han heller; han skal vera urein for dykk,
7  og svinet, for det hev klauver, men det jortar ikkje; det skal vera ureint for dykk.
8  Kjøtet deira må de ikkje eta, og er dei daude, so må de ikkje røyva dei; dei skal vera ureine for dykk.
9  Høyr so kva de må eta av det som er i vatnet: Alt som er i vatnet - i havet og elvane - og hev uggar og reist, kann de eta.
10  Men slikt som ikkje hev uggar og reist av alt det som finst i hav eller elvar, av alt det som yrer i vatnet, alle kvikjende som held til der, det skal vera ein styggedom for dykk.
11  Ein styggedom skal dei vera for dykk; kjøtet deira må de ikkje eta, og er dei daude, so skal de styggjast ved kroppane deira.
12  Alt i vatnet som ikkje hev uggar og reist, skal vera ein styggedom for dykk.
13  Høyr no og kva det er for fuglar de skal hava stygg til og ikkje må eta, av di dei er ein styggedom: Ørnen og sjøørnen og fiskeørnen
14  og glenta og heile falkeætti
15  og alle fuglar av ramneætti
16  og strussen og gauken og måsen og alle haukeslag
17  og kattula og kavfuglen og stunulven
18  og kveldknarren og pelikanen og gribben
19  og storken, og hegren med alle andre fuglar av same ætti, og herfuglen og skinnvengja.
20  Alt krek som hev venger og krabbar på marki, skal vera ein styggedom for dykk.
21  Av alt sovore krek må de ikkje eta anna enn det som ovanfor bakføtene hev legger til å hoppa på marki med.
22  Av det kann de eta dei slagi som dei kallar arbe og solam og hargol og hagab*.
23  Men alt anna krek som hev venger og krabbar på marki, skal vera ein styggedom for dykk.
24  No skal eg segja dykk kva det er for dyr de vert ureine av - den som kjem nær kroppen deira etter dei er daude, skal vera urein alt til kvelds,
25  og den som hev bore på slik ein daud kropp, lyt två klædi sine og vera urein alt til kvelds -:
26  Alle firføtte dyr som hev høver og ikkje klauver, og som ikkje jortar, skal vera ureine for dykk; den som kjem nær dei, vert urein.
27  Og alle firføtte dyr som gjeng på labbar, skal vera ureine for dykk; den som kjem nær dei når dei er daude, skal vera urein alt til kvelds,
28  og den som hev bore på slikt eit daudt dyr, lyt två klædi sine og vera urein alt til kvelds. Ureine skal dei vera for dykk.
29  Av alle smådyr som røyver seg på jordi, er det desse som skal vera dei ureinaste for dykk: moldvarpen og musi og alle fjorføtleslag,
30  og bustyvelen og vonden og padda og snigelen og kameleonen*.
31  Dei skal de halda for dei ureinaste av alle smådyr; den som kjem nær dei når dei er daude, skal vera urein alt til kvelds.
32  Og alt det som slike dyr dett ned på når dei daudar, vert ureint, både trekoppar og klæde og skinn og sekker og kva det elles er som vert nytta i huset; det skal leggjast i vatn og vera ureint alt til kvelds; sidan er det reint.
33  Dett eit av dyri ned i ein leirkopp, so vert alt det som er i koppen ureint, og koppen sjølv skal slåast sund.
34  All mat som folk et, og som vert tillaga med vatn, og alt drikka som folk drikk, vert ureint, kva kjerald det er i.
35  Alt det som slik ein daud kropp dett ned i, vert ureint; anten det er omn eller gryta, so skal dei brjotast sund; dei er ureine og skal vera ureine for dykk.
36  Berre kjeldor og brunnar som det renn vatn åt, skal vera like reine; men den som kjem nær den daude kroppen som ligg der, vert urein.
37  Dett dyret ned i korn som skal vera til såfrø, so er kornet like reint,
38  men hev dei havt vatn på det, og det so dett slikt eit daudt dyr ned i, so skal kornet vera ureint for dykk.
39  Daudar noko av dei firføtte dyri som skal vera til føda for dykk, so skal den som kjem nær skrotten deira, vera urein alt til kvelds,
40  den som hev ete av kjøtet deira, lyt två klædi sine og vera urein alt til kvelds, og den som hev bore på den daude skrotten, lyt og två klædi sine og vera urein alt til kvelds.
41  Alt kreket som krelar på marki, skal vera ein styggedom og må ikkje etast.
42  Korkje det som skrid på buken, eller det som gjeng på fire eller fleire føter, må de eta; det skal vera ein styggedom.
43  Gjer dykk ikkje sjølve til eit stygge med noko av det krelande kreket, og sulka dykk ikkje med det, so de vert ureine!
44  For eg er Herren dykkar Gud, og de skal helga dykk og vera heilage; for eg er heilag; de skal ikkje gjera dykk sjølve ureine med noko av det kreket som krabbar på marki.
45  For eg er Herren, som førde dykk ut or Egyptar-landet og vil vera dykkar Gud, og de skal vera heilage; for eg er heilag.
46  Dette er lovi um dei firføtte dyri og fuglane og alt det levande som leikar i vatnet, og alle dei kvikjende som yrer på jordi,
47  so de kann skilja det reine frå det ureine, og dei dyri som kann etast, frå det som ikkje må etast.
 
 
# Tredje Mosebok 12
1  Og Herren tala til Moses og sa:
2  Tala til Israels-borni og seg: Når ei kvinna kjem i barnseng og fær ein son, so skal ho vera urein i sju dagar, likso lenge som når ho hev månadstidi si.
3  Den åttande dagen skal huveholdet umskjerast på sonen.
4  Sidan skal ho halda seg heime i tri og tretti dagar, medan blodet gjeng og ho reinskast; ikkje må ho røra noko heilagt, og ikkje må ho koma til heilagdomen fyrr reinskingsdagane hennar er lidne.
5  Fær ho møybarn, so skal ho vera urein i tvo vikor, som når ho hev sine eigne tider, og sidan skal ho halda seg heime i seks og seksti dagar, medan blodet gjeng og ho reinskast.
6  Når reinskingstidi er ute, anten ho hev fenge son eller dotter, so skal ho koma med eit årsgamalt lamb til brennoffer og ein duveunge eller ei turtelduva til syndoffer; det skal ho bera fram åt møtetjelddøri og gjeva det til presten,
7  og presten skal ofra det for Herrens åsyn og gjera soning for henne, so ho vert rein efter blødingi. Denne lovi gjeld for alle kvinnor som hev fenge barn, anten det er son eller dotter.
8  Men hev ho ikkje råd til å ofra eit lamb, skal ho taka tvo turtelduvor eller tvo duveungar, den eine til brennoffer og den andre til syndoffer, og presten skal gjera soning for henne; då vert ho rein att.
 
 
# Tredje Mosebok 13
1  Og Herren tala til Moses og Aron og sa:
2  Når nokon fær notror eller utbrot eller ein ljos flekk på hudi, og det synest laga seg til spillsykja på hudi hans, so skal dei koma til Aron, presten, med han, eller til ein av sønene hans, prestane.
3  Presten skal skoda dei såre flekkene på hudi, og dersom det synest liggja djupare enn skinnet, og håri på dei hev kvitna, so er det spillsykja, og med same presten ser det, skal han segja mannen urein.
4  Er det ein kvit sårkeflekk han hev fenge på hudi, og flekken ikkje synest liggja djupare enn skinnet, og håri på han ikkje hev kvitna, so skal presten halda den sjuke innestengd i sju dagar.
5  Den sjuande dagen skal presten sjå han yver; tykkjer han då at sårken hev stana og ikkje breidt seg vidare ut yver hudi, so skal han halda mannen innestengd i sju dagar til.
6  Når dei er lidne, skal presten sjå han yver ein gong til, og dersom den såre flekken hev bleikna og ikkje hev ete um seg på hudi, so skal han segja mannen rein; for då er det berre eit meinlaust utbrot; han skal två klædi sine, so er han rein.
7  Men et utbrotet meir og meir um seg på hudi hans etter han hev synt seg fram for presten og bedt at han vilde segja han rein, so skal han syna seg fram for presten ein gong til.
8  Når då presten skodar han og ser at utbrotet på hudi hev auka, so skal han segja han urein; då er det spillsykja.
9  Når ein hev fenge spillsykja, so skal dei koma til presten med han.
10  Ser då presten ei kvit notra på hudi, som håri hev kvitna på, og som det gror villkjøt i,
11  so er det gamal spillsykja i hudi på lekamen hans, og då skal presten segja han urein; han treng ikkje fyrst stengja han inne; for han er alt urein.
12  Bryt spillsykja ut so sterk at ho dekkjer heile hudi, frå hovud til fot, på den som er sjuk, kvar so presten fester augo sine -
13  ser presten, når han skodar den sjuke, at spillsykja hev breidt seg ut yver heile lekamen hans, so skal han segja han rein; er han heiltupp kvit vorten, so er han rein.
14  Men so snøgt det syner seg villkjøt på han, vert han urein,
15  og når presten ser villkjøtet, skal han segja han urein; for villkjøtet er ureint; det er spillsykja i det.
16  Gjeng villkjøtet burt att, og den sjuke vert kvit, so skal han ganga til presten,
17  og når presten hev skoda han og set at han hev vorte kvit, so skal han segja han rein; for då er han rein.
18  Fær nokon ein verk på hudi, og den vert lækt,
19  men det sidan kjem ei kvit notra eller ein bleikraud flekk der verken hev vore, so skal han syna seg for presten.
20  Presten skal sjå han yver, og dersom flekken synest vera lågare enn skinnet, og håri på han hev kvitna, so skal han segja mannen urein; då er det spillsykja som hev brote ut i verken.
21  Men ser presten at det ikkje er kvite hår på flekken, og at han ikkje er lågare enn skinnet, og at han er bleik, so skal han halda mannen innestengt i sju dagar.
22  Et so flekken vidare og vidare um seg på hudi, so skal presten segja han urein; då er det spillsykja.
23  Men held den ljose flekken seg på same staden og ikkje et seg utyver, so er det berre æret etter verken, og då skal presten segja han rein.
24  Hev nokon fenge eit brunesår på hudi, og kjøtet som gror i såret, ter seg som ein bleikraud eller kvit flekk,
25  so skal presten skoda såret. Synest då flekken liggja djupare enn skinnet, og hev håri på han kvitna, so er det spillsykja som hev brote ut i brunesåret, og presten skal segja mannen urein; det er spillsykja.
26  Men ser presten, når han skodar flekken, at det ikkje er kvite hår på han, og at han ikkje er lågare enn skinnet, og at han er bleik, so skal han stengja mannen inne i sju dagar.
27  Den sjuande dagen skal presten sjå han yver, og dersom flekken hev ete um seg på skinnet hans, so skal presten segja han urein; då er det spillsykja.
28  Men er flekken bleik og hev halde seg på same staden og ikkje ete seg utyver, so er det merke etter brunesåret, og presten skal segja mannen rein; for dette er berre æret etter brunesåret.
29  Fær ein mann eller ei kvinna ein sårkeflekk på hovudet eller i skjegget,
30  so skal presten skoda flekken, og dersom flekken synest liggja djupare enn skinnet, og det er gule, tunne hår på han, so skal presten segja det mennesket ureint; då er det skurv, spillsykja på hovudet eller i skjegget.
31  Tykkjer presten som skodar sårkeflekken, at han ikkje ligg djupare enn skinnet, men der ikkje er svarte hår å sjå, so skal han halda den skurvute innestengd i sju dagar.
32  Den sjuande dagen skal presten skoda den såre flekken, og dersom skurvet ikkje hev ete seg utyver, og det ikkje hev kome gule hår på det, og det ikkje synest liggja djupare enn skinnet,
33  so skal den skurvute raka seg, men ikkje på skurveflekken, og presten skal halda han innestengd i sju dagar til.
34  Når då presten den sjuande dagen skodar sårkeflekken endå ein gong, og skurvet ikkje hev ete um seg og ikkje synest liggja djupare enn skinnet, so skal han segja den sjuke rein; han skal två klædi sine, so er han rein.
35  Er det likt til at skurvet vil eta um seg på hudi etter den sjuke var sagd rein,
36  so skal presten sjå på han, og ser han at skurvet hev breidt seg ut på skinnet, so treng han ikkje leita etter dei gule håri; mannen er urein kor som er.
37  Men synest det for hans augo som skurvet hev stana, og hev det grott svarte hår på skurveflekken, so er sjukdomen lækt; den skurvute er rein att, og presten skal segja han rein.
38  Fær ein mann eller ei kvinna kvite flekker på lekamen,
39  so skal presten sjå dei yver. Ser han då dimme, kvite flekker på skinnet deira, so er det berre eit meinlaust utbrot som hev kome fram, og dei er like reine for det.
40  Um ein misser håret og vert snaud i hovudet, so er han like rein for det.
41  Fer håret av han framantil, so han vert fleinskalla, so er han og like rein.
42  Men syner det seg ein bleikraud sårkeflekk der han er snaud, anten det er bak eller framme i hovudet, so er det spillsykja som bryt ut i nakken eller skallen hans.
43  Då skal presten skoda han, og dersom han i nakken eller skallen hans finn bleikraude sårkenotror som likjest dei notrone ein spillsjuk kann hava på kroppen,
44  so er mannen spillsjuk; han er urein, og presten skal segja han urein; han hev fenge sjuken i hovudet.
45  Den som spillsykja hev råma, lyt ganga med sundrevne klæde og uflitt hår; han skal sveipa eit plagg kring skjegget og ropa: Urein, urein!
46  Alt medan sjukdomen held han, skal han gjelda for urein; for urein er han. For seg sjølv skal han bu; utanfor lægret skal han hava sitt tilhald.
47  Kjem det spillsykja på eit klædeplagg, ullplagg eller linplagg,
48  eller på varp eller veft av lin eller ull eller på skinn eller noko som er gjort av skinn,
49  og er flekkene som syner seg på klædeplagget eller på skinnet eller varpet eller veften eller på noko som er gjort av skinn, grønvorne eller raudvorne, so er det spillsykja, og det skal synast for presten.
50  Når presten hev skoda det, skal han halda det som flekkene er på, innelæst i sju dagar.
51  Ser han so den sjuande dagen at flekkene hev ete um seg på klædeplagget eller varpet eller veften eller skinnet eller på noko som er gjort av skinn, so er det stygg spillsykja; det som flekkene hev synt seg på, er ureint
52  og skal brennast upp, anten det er eit klædeplagg eller varp eller veft av ull eller lin eller noko som er gjort av skinn, kva det so er; det fylgjer fårleg spillsykja med det; difor skal det brennast upp i elden.
53  Ser presten at flekkene ikkje hev ete um seg på klædeplagget eller varpet eller veften eller skinnet, kva det so er,
54  so skal han setja folk til å två det som flekkene hev synt seg på, og halda det innelæst sju dagar til.
55  Når han so skodar det etter det er tvege, og flekkene ikkje er annarleis å sjå til enn fyrr, so er det ureint, endå skaden ikkje hev ete seg vidare utyver; du skal brenna det upp i elden; for det er av det slaget som et seg inn, på ranga eller på retta.
56  Men ser presten at flekkene på plagget eller på skinnet eller varpet eller veften hev bleikna etter tvåtten, so skal han skjera dei ut.
57  Kjem dei att sidan, på klædeplagget eller varpet eller veften eller på noko som er gjort av skinn, so er det spillsykja som bryt ut på nytt lag, og då skal du brenna upp det som flekkene hev synt seg på.
58  Men det klædeplagget og det varpet og den veften og det skinnet som flekkene gjeng burt av når ein tvær det, det skal tvåast upp att, so er det reint.
59  Dette er lovi um spillsykja på ull- eller linklæde og varp og veft og allslags ting som er gjorde av skinn, so de kann vita når sovore skal segjast reint, og når det skal segjast ureint.
 
 
# Tredje Mosebok 14
1  Og Herren tala til Moses og sa:
2  So er dei fyresegnene de skal fylgja når ein som hev havt spillsykja, skal reinsast: Han skal førast fram for presten;
3  og presten skal ganga utanfor lægret og sjå han yver, og dersom han er lækt for sjukdomen,
4  so skal presten segja folk til å henta tvo levande reine fuglar og noko sedertre og karmosinraud ull og isop til den som skal reinsast,
5  og lata dei slakta den eine fuglen uppyver eit leirfat som er fyllt med kjelde- eller bekkevatn.
6  So skal han tala den levande fuglen og sedertreet og den karmosinraude ulli og isopen og duppa alt saman, den levande fuglen med, i blodet av den fuglen som er slakta yver kjeldevatnet,
7  og skvetta sju gonger på den som skal reinsast etter spillsykja, og reinsa han, og den levande fuglen skal han lata fljuga sin veg.
8  So skal den som vert reinsa, två klædi sine og raka av seg alt håret og lauga seg, so er han rein, og sidan kann han få koma inn i lægret; men han skal halda seg utanfor tjeldbui si i sju dagar.
9  Den sjuande dagen skal han raka seg att; både hovudhåret og skjegget og augnebrunene, alt håret sitt, skal han raka av seg; og han skal två klædi sine og lauga lekamen sin i vatn. Då er han rein.
10  Den attande dagen skal han taka tvo verlamb som ikkje hev lyte, og eit årsgamalt lytelaust saulamb og til matoffer tri tiandepartar av ein efa fint mjøl som er blanda med olje, og so ein log* med olje.
11  Og presten som stend fyre reinsingi, skal føra den som vert reinsa, og alle offergavone hans fram for Herrens åsyn, til møtetjelddøri.
12  So skal presten taka det eine verlambet og oljen som høyrer til, ein log, og bera fram til skuldoffer og svinga det att og fram for Herrens åsyn.
13  Verlambet skal dei slakta på same staden som dei slaktar syndofferet og brennofferet, på den heilage staden; for skuldofferet høyrer presten til liksom syndofferet; det er høgheilagt.
14  So skal presten taka noko av skuldofferblodet og strjuka på den høgre øyresnippen åt den som vert reinsa, og på den høgre tumarsfingeren og den høgre tumarståi hans;
15  og han skal taka noko av oljen og hella ut i den vinstre handi si
16  og so duppa den høgre peikefingeren i oljen som han hev i vinstre handi, og skvetta med fingeren av oljen sju gonger for Herrens åsyn.
17  Noko av den oljen som er att i handi hans, skal han strjuka på den høgre øyresnippen åt den som vert reinsa, og på den høgre tumarsfingeren og den høgre tumarståi hans, yver skuldofferblodet.
18  Og det som endå er att av oljen som presten hev i handi, skal han hella på hovudet åt den som vert reinsa. Soleis skal presten gjera soning for han for Herrens åsyn.
19  So skal presten bera fram syndofferet og gjera soning for den som vert reinsa for ureinskapen sin, og sidan skal han slakta brennofferet.
20  Når då presten hev bore fram brennofferet og matofferet på altaret, og fullført soningi for han, so er han rein att.
21  Men er det ein fatig mann som ikkje hev råd til so mykje, so skal han taka eit verlamb til skuldoffer - det skal svingast att og fram til soning for han - og tiandeparten av ein efa fint mjøl, blanda med olje, til matoffer, og ein log med olje
22  og so tvo turtelduvor eller duveungar, det som han hev råd til; den eine skal vera syndoffer og den andre brennoffer.
23  Den åttande dagen etter han hev vorte rein, skal han bera offergåvone fram for Herrens åsyn, til møtetjelddøri, og gjeva dei til presten.
24  Og presten skal taka skuldofferlambet og oljen og svinga det att og fram for Herrens åsyn.
25  Når skuldofferlambet er slakta, skal presten taka noko av skuldofferblodet og strjuka på den høgre øyresnippen åt den som vert reinsa, og på den høgre tumarsfingeren og den høgre tumarståi hans.
26  So skal han hella noko av oljen ut i den vinstre handi si
27  og med den høgre peikefingeren skvetta sju gonger for Herrens åsyn av oljen som han hev i vinstre handi.
28  Noko av den oljen som presten hev i vinstre handi, skal han strjuka på den høgre øyresnippen åt den som vert reinsa, og på den høgre tumarsfingeren og den høgre tumarståi hans, yver skuldofferblodet,
29  og det som endå er att av oljen som presten hev i handi, skal han hella på hovudet åt den som vert reinsa, og gjera soning for han for Herrens åsyn.
30  So skal han bera fram turtelduvone eller duveungane - det som han hev råd til -
31  den eine til syndoffer, og den andre til brennoffer, og i hop med dei matofferet. Soleis skal presten gjera soning framfor Herrens åsyn for den som skal reinsast.
32  Dette er dei fyresegnene de skal fylgja når ein som hev liti råd, skal reinsast etter spillsykja.
33  Og Herren tala til Moses og Aron og sa:
34  Når de kjem inn i Kana'ans-landet, som eg gjev dykk til eiga, og eg let det koma spillsykja på noko av husi i landet dykkar,
35  so skal huseigaren koma og segja frå til presten at det hev synt seg flekker som likjest spillsykja på huset hans.
36  Då skal presten setja dei til å rydja utor huset innan han sjølv kjem og skodar flekkene, so ikkje alt som er der, skal verta ureint, og so skal han koma og skoda huset.
37  Ser han då at flekkene på husveggene ter seg som grønvorne eller raudvorne søkk, som synest liggja djupare enn veggflata,
38  so skal han ganga ut or huset, til husdøri, og stengja huset og halda det læst i sju dagar.
39  Den sjuande dagen skal presten koma att og sjå etter, og ser han då at flekkene hev ete um seg på husveggene,
40  so skal han setja folk til å brjota ut dei steinane som flekkene hev synt seg på, og kasta det på ein urein stad utanfor byen.
41  Dei skal skrapa huset innantil, rundt ikring, og leiret som dei hev skrapa av, skal dei og føra burt og kasta på ein urein stad utanfor byen.
42  Og so skal dei taka andre steinar og setja inn i staden for dei gamle, og nytt leir skal dei taka og klina huset med.
43  Bryt flekkene ut att på huset etter steinane er uttekne og huset er skrapa og klint,
44  so skal presten koma og sjå etter, og ser han då at flekkene hev ete um seg, so er det stygg spillsykja på huset; det er ureint,
45  og dei skal riva det ned, både steinane og timberet og alt leiret, og føra det ut or byen, til ein urein stad.
46  Den som gjeng inn i huset dei dagane det er attlæst, han skal vera urein alt til kvelds.
47  Den som ligg i huset, skal två klædi sine, og det same skal den som et der.
48  Ser presten, når han kjem og skodar huset, at flekkene ikkje hev ete um seg på det etter det vart klint, so skal han segja huset reint; for då er det vonde burte.
49  So skal han til reinsingsoffer for huset taka tvo fuglar og noko sedertre og karmosinraud ull og isop.
50  Den eine fuglen skal han slakta yver eit leirfat som er fyllt med kjelde- eller bekkevatn,
51  og so skal han taka sedertreet og isopen og den karmosinraude ulli og den levande fuglen og duppa det i blodet av den fuglen som er slakta, og i kjeldevatnet og skvetta på huset sju gonger.
52  Når han hev reinsa huset for synd med fugleblodet og kjeldevatnet og den levande fuglen og sedertreet og isopen og den karmosinraude ulli,
53  so skal han sleppa den levande fuglen ut or byen og lata han fljuga. Soleis skal han gjera soning for huset, so det vert reint.
54  So er fyresegnene um allslags spillsykja og um skurv
55  og um spillsykja på klæde og hus
56  og um notror og utbrot og ljose flekker på hudi,
57  so de kann vita når noko er ureint, og når det er reint, Dette er lovi um spillsykja.
 
 
# Tredje Mosebok 15
1  Og Herren tala til Moses og Aron og sa:
2  Tala til Israels-borni og seg til dei: Når det gjeng flod frå lekamen åt ein mann, so er han urein for flodi skuld.
3  So lenge flodi varer, fylgjer det ureinskap med han, og det anten lekamen gjev væta frå seg eller held henne inne; i båe høve er han urein.
4  Kvar lega han ligg på, og kvar sess han sit på, skal vera urein.
5  Den som kjem nær lega hans, lyt två klædi sine og lauga seg og vera urein alt til kvelds.
6  Og den som set seg på noko han hev sete på, lyt og två klædi sine og lauga seg og vera urein alt til kvelds.
7  Like eins den som kjem nær den sjuke sjølv; han lyt två klædi sine og lauga seg og vera urein alt til kvelds.
8  Kjem den sjuke til å sputta på ein som er rein, so lyt den han hev sputta på, två klædi sine og lauga seg og vera urein alt til kvelds.
9  Kvar sal som den sjuke sit på, vert urein.
10  Den som kjem nær noko av det han hev under seg, skal vera urein alt til kvelds, og den som ber det burt, lyt två klædi sine og lauga seg og vera urein alt til kvelds.
11  Tek den sjuke burtpå nokon og ikkje fyrst hev skylt hendene sine i vatn, so lyt den han hev teke burtpå, två klædi sine og lauga seg og vera urein alt til kvelds.
12  Kjem den sjuke nær eit leirfat, so skal det slåast sund; men er det eit trefat, so skal det skyljast i vatn.
13  Når den sjuke hev kome seg av flodi, skal han telja sju dagar fram frå di han vart god att; då skal han två klædi sine og lauga lekamen sin i kjelde- eller bekkevatn, so er han rein.
14  Den åttande dagen skal han taka tvo turtelduvor eller tvo duveungar og ganga fram for Herrens åsyn, til møtetjelddøri, og gjeva dei til presten,
15  og presten skal ofra dei, den eine til syndoffer og den andre til brennoffer. Soleis skal presten gjera soning for han for Herrens åsyn, so han vert rein att etter flodi.
16  Når det gjeng såd frå ein mann, so skal han lauga heile lekamen sin i vatn og vera urein alt til kvelds.
17  Og alle klædeplagg eller skinnplagg som sådet hev kome på, lyt tvåast i vatn og vera ureine alt til kvelds.
18  Ligg ein mann hjå ei kvinna, og det gjeng såd frå han, so lyt dei båe lauga seg og vera ureine alt til kvelds.
19  Når ei kvinna hev flod, og det gjeng blod frå lekamen hennar, so skal ho vera urein i sju dagar, og den som kjem nær henne, skal vera urein alt til kvelds.
20  Alt ho ligg eller sit på medan ho hev det soleis, vert ureint.
21  Den som kjem nær lega hennar, lyt två klædi sine og lauga seg og vera urein alt til kvelds.
22  Og den som kjem nær noko av det ho hev sete på, lyt og två klædi sine og lauga seg og vera urein alt til kvelds.
23  Ligg det eitkvart i lega eller i sessen hennar, og noko kjem nær det, so skal han vera urein alt til kvelds.
24  Og dersom ein mann ligg hjå henne, og ureinska hennar kjem på han, so skal han og vera urein i sju dagar, og alt det han ligg på, skal vera ureint.
25  Når det gjeng blod frå ei kvinna i mange dagar på ei tid som ho ikkje hev månadssjuken sin, eller når blodet gjeng frå henne lenger enn vanleg i månadstidi, so skal ho vera urein so lenge denne ureine flodi varer, liksom når ho hev månadssjuken.
26  Um alt det ho ligg på medan ho hev blodflod, gjeld det same som er sagt um lega hennar det bel ho hev månadssjuken, og alt ho sit på, skal vera ureint, som når ho hev månadssjuken.
27  Den som kjem nær det, skal vera urein; han lyt två klædi sine og lauga seg og vera urein alt til kvelds.
28  Når ho vert god att av blodflodi, so skal ho telja sju dagar fram; so er ho rein.
29  Og den åttande dagen skal ho taka tvo turtelduvor eller tvo duveungar og koma med dei til møtetjelddøri, til presten,
30  og presten skal ofra dei, den eine til syndoffer og den andre til brennoffer. Soleis skal presten gjera soning for henne for Herrens åsyn, so ho vert rein att etter den ureine flodi.
31  De skal skilja Israels-borni med ureinska deira, so dei ikkje skal gjera mitt tabernakel ureint, det som stend midt imillom dei, og døy i ureinska si.
32  Dette er lovi um dei som hev flod, og um menner som det gjeng såd frå, so dei vert ureine,
33  og um kvinnor som hev månadstidi si, og um folk som er flodsjuke, både menner og kvinnor, og um menner som ligg med ureine kvinnor.
 
 
# Tredje Mosebok 16
1  Då dei tvo Arons-sønene var slokna, dei som laut døy den gongen dei gjekk fram for Herrens åsyn, då tala Herren til Moses
2  og sa til han: Seg til Aron, bror din, at han ikkje må ganga inn i heilagdomen innanfor forhenget og fram åt nådestolen som er yver kista, kva tid han vil; då kunde han missa livet; for eg vil syna meg i skyi uppyver nådestolen.
3  Soleis lyt Aron vera budd når han skal ganga inn i heilagdomen: Han skal hava med seg ein ung ukse til syndoffer og ein ver til brennoffer.
4  Og han skal klæda seg i ein heilag underkjole av lin og hava ei linbrok på seg næst kroppen og binda eit linbelte kring livet og sveipa eit linplagg kring hovudet; dette er dei heilage klædi, og fyrr han tek dei på seg, skal han lauga lekamen sin i vatn.
5  Og av Israels-lyden skal han få tvo geitebukkar til syndoffer og ein ver til brennoffer.
6  So skal Aron leida fram syndofferuksen sin og gjera soning for seg og huset sitt.
7  Og han skal taka båe bukkane og leida dei fram for Herrens åsyn, til møtetjelddøri.
8  Og Aron skal kasta lut um bukkane, ein lut for Herren og ein for Asasel*.
9  Og den bukken som fell på Herrens lut, skal Aron leida fram og ofra til syndoffer.
10  Men den som fell på Asasels lut, skal leidast levande fram for Herrens åsyn, so dei kann gjera soning med han, og so skal han sendast ut i øydemarki til Asasel.
11  Når Aron leider fram syndofferuksen sin og gjer soning for seg og huset sitt, so skal han fyrst slakta uksen,
12  og so skal han fylla glodfatet sitt med glør frå altaret for Herrens åsyn og taka tvo nevar med finstøytt, angande røykjelse og bera innanfor forhenget,
13  og han skal leggja røykjelsen på elden for Herrens åsyn, so røykjelse-skyi gøymer nådestolen, som er yver vitnemålet; elles lyt han døy.
14  So skal han taka noko av ukseblodet og skvetta med fingeren på framsida av nådestolen, og framfor nådestolen skal han skvetta med fingeren av blodet sju gonger.
15  So skal han slakta den bukken som er etla til syndoffer for folket, og bera blodet innanfor forhenget og gjera med det som han gjorde med blodet av uksen: skvetta det på nådestolen og framanfor nådestolen.
16  Soleis skal han gjera soning for heilagdomen og reinska han for ureinskapen åt Israels-borni og for alle broti deira, alt det dei hev synda i, og det same skal han gjera med heile møtetjeldet, som er reist millom dei midt i ureinskapen deira.
17  Og det må ikkje finnast noko menneske i møtetjeldet frå Aron gjeng inn og skal gjera soning i heilagdomen, og til han kjem ut att. Soleis skal han gjera soning for seg og for huset sitt og for heile Israels-lyden.
18  So skal han ganga ut til altaret som er reist for Herrens åsyn, og gjera soning for det; han skal taka noko av ukseblodet og noko av bukkeblodet og strjuka rundt ikring på altarhorni
19  og skvetta med fingeren av blodet på altaret sju gonger og reinsa det for ureinskapen åt Israels-borni og helga det.
20  Når Aron hev fullført soningi for heilagdomen og møtetjeldet og altaret, so skal han leida fram den levande bukken
21  og leggja hendene på hovudet hans og skrifta uppyver han alle dei misgjerningar og brot som Israels-borni hev gjort so ofte dei hev synda, og leggja dei på hovudet åt bukken og so senda han ut i øydemarki med ein mann som stend reidug.
22  Og bukken skal bera alle misgjerningane deira med seg ut i villmarki, og mannen skal sleppa bukken der i øydemarki.
23  Sidan skal Aron ganga inn i møtetjeldet og taka av seg linklædi som han hadde på seg då han gjekk inn i heilagdomen, og gøyma dei der.
24  So skal han lauga lekamen sin i vatn på ein heilag stad og klæda seg i den vanlege bunaden sin og so ganga ut att og ofra brennofferet sitt og brennofferet for folket og gjera soning for seg og for folket.
25  Og feittet av syndofferet skal han brenna på altaret.
26  Den som leidde bukken ut til Asasel, lyt två klædi sine og lauga lekamen sin i vatn; då fyrst kann han få koma inn i lægret.
27  Uksen og bukken som vart slakta til syndoffer, og som dei tok blodet av og bar inn i heilagdomen til å gjera soning med, skal dei føra ut or lægret og brenna både skinni og kjøtet og møki.
28  Den som brenner det, lyt två klædi sine og lauga lekamen sin i vatn; sidan kann han koma inn i lægret.
29  Og dette skal vera ei æveleg lov for dykk: Den tiande dagen i den sjuande månaden skal de fasta og ikkje gjera noko slag arbeid, korkje den dom er fødd og boren i landet, eller den framande som held til hjå dykk.
30  For den dagen skal dei gjera soning for dykk og reinsa dykk for alle syndene dykkar, so de vert reine for Herren.
31  Ein høgheilag sabbat skal det vera for dykk, og då skal de fasta; det skal vera ei æveleg lov.
32  Den som skal standa for soningi, er presten, han som hev vorte salva og vigd til å gjera prestetenesta etter far sin. Han skal klæda seg i linklædi, dei heilage klædi,
33  og gjera soning for det høgheilage romet og møtetjeldet og altaret; og prestane og heila ålmugen skal han og gjera soning for.
34  Det skal vera ei æveleg lov for dykk at dei ein gong um året skal gjera soning for Israels-borni og reinsa dei for alle syndene deira. Og Aron gjorde som Herren hadde sagt Moses fyre.
 
 
# Tredje Mosebok 17
1  Og Herren tala til Moses og sa:
2  Tala til Aron og sønene hans og til alle Israels-borni og seg til dei: Høyr no kva Herren vil de skal gjera:
3  Er det nokon mann av Israels-ætti som slaktar ein ukse eller ein sau eller ei geit anten i eller utanfor lægret
4  og ikkje leider dei fram til møtetjelddøri og ofrar Herren ei gåva framfor Herrens tabernakel, so skal den mannen reknast jamgod med ein dråpsmann; han hev rent ut blod og skal rydjast ut or folket sitt.
5  Difor skal Israels-borni koma til Herren med slaktedyri sine som dei er vane å slakta ute på marki, og leida dei fram åt møtetjelddøri, til presten, og ofra dei til takkoffer åt Herren.
6  Og presten skal skvetta blodet på Herrens altar som stend framanfor møtetjelddøri, og brenna feittet til godange for Herren.
7  Og dei skal ikkje lenger gjeva slaktofferi sine til dei vonde åndene som dei flyg etter. Dette skal vera ei æveleg lov for dei, frå ætt til ætt.
8  Og dette skal du segja til dei: Dersom nokon av Israels-ætti eller av dei framande som bur millom dei, ber fram eit brennoffer eller slaktoffer
9  og ikkje kjem til møtetjelddøri med det og ofrar det til Herren, so skal den mannen rydjast ut or folket sitt.
10  Og dersom nokon av Israels-ætti eller av dei framande som bur millom dei, et aldri so lite blod, so skal eg kvessa augo imot den mannen og rydja han ut or folket hans.
11  For sjeli åt kjøtet er i blodet, og eg hev gjeve dykk lov til å hava blod på altaret til soning for sjelene dykkar. For blodet det sonar av di sjeli er i det.
12  Difor hev eg sagt til Israels-borni: Ingen av dykk må eta blod; dei framande som bur hjå dykk, må heller ikkje gjera det.
13  Og når nokon av Israels-borni eller av dei framande som bur millom dei, veider eit villdyr eller ein fugl som dei lov til å eta, so skal han lata blodet renna ut og hava jord yver det.
14  For blodet er i sjeli i alt kjøt, av di sjeli er i det; difor sa eg til Israels-borni: De må ikkje eta blodet av noko kjøt, for blodet er sjeli i alt kjøt; kven som et det, han skal rydjast ut.
15  Hev nokon mann, anten han er fødd i landet eller han er framand, ete av eit dyr som er sjølvdaudt eller ihelrive, so skal han två klædi sine og lauga seg og vera urein alt til kvelds; sidan er han rein.
16  Tvær han ikkje klædi sine og ikkje laugar lekamen sin, so gjer han ei synd som han lyt lida for.
 
 
# Tredje Mosebok 18
1  Og Herren tala til Moses og sa:
2  Tala til Israels-borni og seg til dei: Eg er Herren dykkar Gud.
3  De skal ikkje fara åt som dei gjer i Egyptar-landet, der de fyrr budde, eller i Kana'ans-landet, som eg fører dykk til, og ikkje fylgja skikkane deira.
4  Mine bod skal de lyda, og mine lover skal de halda dykk etter og fylgja; eg er Herren dykkar Gud.
5  De skal halda lovene og bodi mine; for det mennesket som held dei, skal leva ved dei; eg er Herren.
6  Ingen av dykk må koma innåt nokor nærskyld kvinna og søkja seng med henne; eg er Herren.
7  Du skal ikkje skjemma lega åt far din og mor di. Ho er mor di; du skal ikkje søkja seng med henne.
8  Du skal ikkje søkja seng med stykmor di; ho er kona åt far din.
9  Du skal ikkje søkja seng med syster di; som hev same far eller same mor som du; anten ho er fødd i eller utanfor huset, so skal du ikkje søkja seng med henne.
10  Du skal ikkje søkja seng med sonedotter eller dotterdotter di; for det er ditt eige avkjøme.
11  Du skal ikkje søkja seng med dotter åt stykmor di; ho er dotter åt far din, og ho er syster di.
12  Du skal ikkje søkja seng med farsyster di; det er same blodet som far din.
13  Du skal ikkje søkja seng med morsyster di; det er same blodet som mor di.
14  Du skal ikkje skjemma lega åt farbror din og koma kona hans for nær; for ho er farsyster di.
15  Du skal ikkje søkja seng med verdotter di. Ho er kona åt son din; Du skal ikkje søkja seng med henne.
16  Du skal ikkje søkja seng med brorkona di - ikkje skjemma lega åt bror din.
17  Hev du havt samlega med ei kvinna, so skal du ikkje søkja seng med dotter hennar; heller ikkje skal du ganga i seng med sonedotter eller dotterdotter hennar. Det er skjemdarferd; for dei er same folket.
18  Du skal ikkje gifta deg med versyster di og søkja seng med henne medan kona di lever; for då set du hat millom dei.
19  Du skal ikkje koma innåt nokor kvinna og søkja seng med henne medan ho hev månadssjuken sin og er urein.
20  Du skal ikkje liggja hjå kona åt næsten din og på den måten gjera deg urein.
21  Du skal ikkje gjeva noko av borni dine frå deg til eldoffer åt Molok*; du skal ikkje vanhelga namnet åt din Gud; eg er Herren.
22  Du skal ikkje liggja hjå ein kar som ein ligg hjå ei kvinna; det er ein styggedom.
23  Med dyr må du aldri blanda deg; for då vert du urein. Og heller ikkje må ei kvinna gjeva seg i lag med dyr og para seg med dei; det er skjemdarferd.
24  Gjer dykk ikkje ureine med sovori åtferd! For slikt var det dei gjorde seg ureine med dei heidningane som eg driv ut for augo dykkar;
25  då vart landet ureint, og eg heimsøkjer det for broti deira, so landet spyr ut dei som bur der.
26  Men de skal halda lovene og bodi mine og ikkje gjera noko av desse skjemdarverki, korkje den som er fødd i landet, eller den framande som bur millom dykk;
27  for alle desse skjemdarverki hev dei gjort dei som hev butt i landet fyre dykk, so landet vart ureint.
28  Elles kjem landet til å spy dykk ut, for di de gjer det ureint, liksom det spyr ut det folket som hev vore der fyre dykk.
29  For alle dei som gjer slike skjemdarverk, dei skal rydjast ut or folket sitt - kvar og ein som gjer noko sovore.
30  So haldt då dei bodi eg hev gjeve dykk, og tak ikkje etter dei fæle skikkane som dei hadde, dei som var fyre dykk; for med det gjer de dykk ureine: Eg er Herren dykkar Gud.
 
 
# Tredje Mosebok 19
1  Og Herren tala til Moses og sa:
2  Tala til heile Israels-lyden og seg til dei: Dei skal vera heilage; for eg, Herren dykkar Gud er heilag.
3  Kvar og ein av dykk skal hava age for mor og far og halda sabbatane mine; eg er Herren dykkar Gud.
4  De skal ikkje venda dykk til avgudane og ikkje gjera dykk støypte gudar; eg er Herren dykkar Gud.
5  Når de vil ofra eit takkoffer til Herren, skal de gjera det soleis at han kann hava hugnad i dykk.
6  De skal eta kjøtet same dagen som de ofrar, eller og dagen etter; men det som er att tridje dagen, skal brennast upp i elden.
7  Den tridje dagen skal det haldast for ein styggedom; et nokon av det då, so hev Herren ingen hugnad i offeret,
8  og den som et av det, gjer ei synd som han lyt lida for; han hev vanhelga det som var helga til Herren, og han skal rydjast ut or folket sitt.
9  Når de haustar inn grøda i landet dykkar, so skal du ikkje skjera kornet heilt utåt åkerreini, og det som vert liggjande att etter skurden, skal du ikkje plukka upp.
10  Heller ikkje skal du sanka dei bæri som er att på trei etter du hev hausta vinhagen din, eller henta upp dei som er neddotne. Dei skal du lata vera att til dei fatige og framande; eg er Herren dykkar Gud.
11  De skal ikkje stela, og de skal ikkje ljuga, og de skal ikkje svika kvarandre.
12  De skal ikkje sverja på lygn ved namnet mitt; for då vanhelgar du namnet åt din Gud; eg er Herren.
13  Du skal ikkje taka noko ifrå næsten din med urett og ikkje rana noko ifrå han. Det ein dagarbeidar skal hava i løn, må ikkje verta liggjande hjå deg natti yver.
14  Du skal ikkje banna den som dauv er, og ikkje leggja mein i vegen for den som er blind. Du skal hava age for din Gud; eg er Herren.
15  De skal ikkje gjera urett mot nokon på tinget; ikkje skal du halda med ein mann for di han er ring, og ikkje skal du gjeva han rett for di han er mektig; rettferdigt skal du døma næsten din.
16  Du skal ikkje ganga ikring og baktala folk. Du skal ikkje stå næsten din etter livet; eg er Herren.
17  Du skal ikkje bera hat til bror din i hjarta; men du må vel tala næsten din til rettes, so du ikkje skal bera synd for hans skuld.
18  Du skal ikkje hemna deg og ikkje bera agg til nokon av landsfolket ditt, men du skal elska næsten din som deg sjølv; eg er Herren.
19  De skal halda lovene mine: Du skal ikkje lata tvo dyr av ulikt slag i buskapen para seg. Du skal ikkje så åkeren din med tvo ulike kornslag. Du skal ikkje ganga med klæde som er vovne av tvo ulike garnslag.
20  Når ein mann ligg hjå ei kvinna og skjemmer henne, og ho er trælkvinna og trulova med ein annan mann, men ikkje er utløyst eller frigjevi, so skal ein fylgja dei med retten, men dei skal ikkje straffast på livet, etter di ho ikkje var fri kvinna.
21  Han skal til bot for brotet sitt koma til møtetjelddøri med ein ver, som skal vera skuldoffer åt Herren,
22  og når presten hev gjort soning for han for Herrens åsyn med skuldofferveren, skal han få tilgjeving for den syndi han hev gjort.
23  Når de kjem inn i landet og plantar allslags frukttre, so skal de halda den fyrste frukti dei ber, for urein; tri år skal trei vera ureine for dykk, og de må ikkje eta frukti deira.
24  Det fjorde året skal all frukti vigjast åt Herren med ei gledehøgtid,
25  og fyrst i det femte året må de eta frukti deira - so dei kann bera so mykje meir åt dykk sidan; eg er Herren dykkar Gud.
26  De må ikkje eta noko med blodet i. De skal ikkje fara med å tyda varsel eller spå av skyene.
27  De skal ikkje rundklyppa håret dykkar og ikkje stytta skjegget.
28  De skal ikkje skjera dykk i holdet av sorg yver ein som er avliden, og ikkje brenna inn skriftteikn på dykk; eg er Herren.
29  Du skal ikkje vanhelga dotter di og lata henne verta skjøkja, so folket vert usedugt og landet fullt av ulivnad.
30  De skal halda sabbatane mine og hava age for heilagdomen min; eg er Herren.
31  Vend dykk ikkje til dei som manar fram daudingar og spåvette, so de gjer dykk ureine med dei; eg er Herren dykkar Gud.
32  For dei grå håri skal du reisa deg og æra den som gamal er; du skal hava age for din Gud; eg er Herren.
33  Når ein framand bur hjå dykk i landet dykkar, skal de ikkje vera harde med han;
34  han skal vera for dykk som ein av landsmennene dykkar, og du skal elska han som deg sjølv; for de hev sjølve vore framande i Egyptar-landet; eg er Herren din Gud.
35  De skal ingen urett gjera på tinget, og ikkje med vekt eller mål, anten det er aln eller kanna.
36  Rett vekt og rette lodd, rett efa og rett hin skal de bruka. Eg er Herren dykkar Gud, som førde dykk ut or Egyptar-landet.
37  Akta vel på alle lovene og bodi mine og lev etter dei; eg er Herren.
 
 
# Tredje Mosebok 20
1  Og Herren tala til Moses og sa:
2  Seg til Israels-borni: Hender det at nokon av Israels-borni eller av dei framande som held til i Israel, gjev noko av borni sine frå seg til Molok, so skal han lata livet; landslyden skal steina han i hel.
3  Og eg vil kvessa augo mot den mannen og rydja han ut or folket hans, for di han hev gjeve Molok barnet sitt og gjort heilagdomen min urein og vanhelga mitt heilage namn.
4  Um landslyden let att augo og ikkje læst sjå at han gjev barnet sitt til Molok, og ikkje drep han,
5  so vil eg kvessa augo mot den mannen og mot ætti hans og rydja han ut or folket hans, både han og alle dei som fylgjer i fotfaret hans og held seg med Molok.
6  Vender nokon seg til dei som manar fram daudingar og spåvette, og held seg med dei, so vil eg kvessa augo mot den mannen og rydja han ut or folket hans.
7  De skal helga dykk og vera heilage; for eg er Herren dykkar Gud.
8  Akta vel på lovene mine og lev etter dei; eg er Heren, som helgar dykk.
9  Den som bannar far sin eller mor si, han skal lata livet. Han hev banna far og mor; blodet hans kome på han sjølv!
10  Den som held seg med ei gift kona, med kona åt næsten sin, han skal lata livet, både han og den kona han hev halde seg med.
11  Ligg nokon hjå kona åt far sin, so skjemmer han lega åt far sin; dei skal båe lata livet; blodet deira kome på dei sjølve!
12  Ligg nokon hjå sonekona si, so skal dei båe lata livet. Dei hev gjort eit skjemdarverk; blodet deira kome på dei sjølve!
13  Ligg nokon hjå ein kar som ein ligg hjå ei kvinna, so gjer dei båe ei stygg gjerning; dei skal lata livet; blodet deira kome på dei sjølve!
14  Tek nokon både mor og dotter til kona, so er det skjemdarferd; dei skal brennast på bål, både han og dei; sovori sedløysa må ikkje finnast hjå dykk.
15  Blandar nokon seg med eit dyr, skal han lata livet, og dyret skal de drepa.
16  Og held ei kvinna seg innåt eit dyr og parar seg med det, so skal de slå i hel både kvinna og dyret; dei skal lata livet; blodet deira kome på dei sjølve!
17  Tek nokon syster si, som hev same far og same mor som han, og søkjer seng med henne, og ho med han, so er det skjemdarferd, og dei skal rydjast ut for augo på landslyden. Han hev søkt seng med syster si, han lyt lida for brotet sitt.
18  Ligg nokon med ei kvinna medan ho hev månadssjuken sin, og nækjer blygsli hennar, so hev han teke dekket av kjelda hennar, og ho hev nækt blodkjelda si; dei skal båe rydjast ut or folket sitt.
19  Du skal ikkje søkja seng med morsyster eller farsyster di; den som det gjer, skjemmer si eigi ætt; dei lyt lida for brotet sitt.
20  Ligg nokon hjå kona åt farbror sin, so vanærar han farbror sin; dei lyt lida for syndi si og skal døy barnlause.
21  Gifter nokon seg med brorkona si, so er det ei skam; han hev vanæra bror sin, dei skal ikkje få born.
22  So akta då på alle lovene og alle bodi mine og lev etter dei, so landet ikkje skal spy dykk ut att, det landet som eg fører dykk til og vil lata dykk bu i!
23  Far ikkje etter skikkane åt det folket som eg jagar ut for dykk! Dei gjorde alt dette; då fekk eg stygg til dei,
24  og eg sa til dykk: De skal få landet deira, eit land som fløymer med mjølk og honning; eg vil gjeva dykk det til eiga; eg er Herren dykkar Gud, som hev skilt dykk ut frå alle andre folk.
25  Difor skal de skilja millom reine og ureine dyr og reine og ureine fuglar og ikkje gjera dykk sjølve til eit stygge med å eta dei dyri eller fuglane eller noko av det kreket som eg hev skilt ut og sagt de skal halda for ureine.
26  De skal vera meg heilage; for eg, Herren, er heilag, og eg hev skilt dykk ut frå alle andre folkeslag, so de skal høyra meg til.
27  Er det nokon mann eller nokor kvinna som fer med å mana fram daudingar og spåvette, so skal dei lata livet; dei skal steinast i hel; blodet deira kome på dei sjølve.
 
 
# Tredje Mosebok 21
1  Og Herren sa til Moses: Tala til prestane, Arons-sønene, og seg til dei: Ein prest må ikkje gjera seg urein for landsmennene sine med å røra noko lik,
2  minder det er ein av hans næmaste skyldfolk, anten mor eller far eller son eller dotter eller bror
3  eller ei syster som var møy og endå høyrde til ætti, med di ho ikkje var burtgift; henne kann han koma nær um ho ligg lik.
4  Han må ikkje gjera seg urein i sitt ektestand, so han vanhelgar seg millom landsfolket sitt.
5  Prestane må ikkje raka seg snaude nokon stad på hovudet og ikkje stytta skjegget sitt og ikkje skjera seg i holdet.
6  Heilage skal dei vera for sin Gud, dei må ikkje vanhelga namnet hans; for det er dei som ber fram eldofferi åt Herren, maten åt deira Gud; difor skal dei vera heilage.
7  Ingen av dei må gifta seg med ei skjøkja eller ei kvinna som er utskjemd, heller ikkje med ei kvinna som mannen hev skilt seg frå; for heilag er presten for sin Gud.
8  Og du skal halda han heilag; for det er han som ber fram maten åt din Gud; heilag skal han vera deg; for eg er heilag, eg, Herren, som helgar dykk.
9  Og dersom ei prestedotter vanhelgar seg med skjøkjelivnad, so vanhelgar ho far sin; ho skal brennast på bål.
10  Den presten som er yver alle brørne sine, han som hev fenge salvingsoljen på hovudet sitt og er vigd til øvsteprest og hev klædt seg i den heilage bunaden, han må ikkje raka seg på hovudet og ikkje riva sund klædi sine.
11  Han må ikkje ganga inn til noko lik; ikkje far eller mor di heller må han koma nær etter dei hev andast; for då vert han urein.
12  Han må ikkje ganga ut or det heilage huset, so han vanhelgar heilagdomen åt sin Gud; for vigsla av Guds salvingsolje er yver han; eg er Herren.
13  Han skal taka ei rein møy til kona.
14  Ei enkja, eller ei kvinna som er fråskild eller utskjemd, eller ei skjøkja, slik ei må han aldri gifta seg med. Berre ei møy av folket sitt må han taka til kona.
15  Han må ikkje vanhelga ætti si millom folket; for eg er Herren, som helgar han!
16  Og Herren tala til Moses og sa:
17  Tala til Aron og seg: Er det nokon av ætti di, no eller i komande tider, som hev eit lyte, so må han ikkje ganga innåt og bera fram maten åt sin Gud.
18  Ingen som det er noko lyte på, må ganga innåt, ingen som er blind eller halt eller hev noko lyte i andletet eller ein lem som er for stor
19  eller ein broten fot eller arm,
20  eller som er krylryggja eller dverg, eller som hev ein kvit flekk på augnesteinen eller hev skabb eller noko anna utbrot eller er klakka.
21  Ingen etterkomar av Aron, presten, som hev noko lyte, må ganga innåt og bera fram eldofferi åt Herren; det er lyte på han, han må ikkje ganga innåt og bera fram maten åt sin Gud.
22  Han må nok eta av rettene åt sin Gud, både dei høgheilage og dei heilage;
23  men etter di det er lyte på han, må han ikkje ganga fram til forhenget og ikkje koma innåt altaret; han må ikkje vanhelga heilagdomane mine; for eg er Herren, som helgar dei.
24  Og Moses sa dette til Aron og sønene hans og til alle Israels-borni.
 
 
# Tredje Mosebok 22
1  Og Herren tala til Moses og sa:
2  Seg til Aron og sønene hans at dei lyt sjå seg vel fyre med dei heilage gåvone som Israels-borni helgar åt meg, so dei ikkje vanhelgar mitt heilage namn; eg er Herren.
3  So skal du segja til dei: Dersom nokon av ætti dykkar, no eller i framtidi, røyver dei heilage gåvone som Israels-borni helgar åt Herren, medan det er noko ureint på han, so skal han rydjast burt or augnesyni mi; eg er Herren.
4  Ingen av etterkomarane hans Aron som er spillsjuk eller hev flod, må eta av dei heilage gåvone fyrr han er rein att. Kjem ein av dei nær nokon som hev vorte urein av eit lik, eller gjeng det såd frå han,
5  eller kjem han innåt noko krek som folk vert ureine av, eller noko menneske som på ein eller annan måte hev vorte ureint,
6  hev nokon av dei røyvt noko sovore, so skal han vera urein alt til kvelds og må ikkje eta av dei heilage gåvone fyrr han hev lauga lekamen sin i vatn.
7  Når soli hev gladt, er han rein att, og sidan kann han eta av dei heilage gåvone; for det er maten hans.
8  Det som er sjølvdaudt eller ihelrive, må han ikkje eta, for då vert han urein; eg er Herren.
9  Dei skal halda dei bodi eg hev gjeve dei, so dei ikkje ber synd for slike ting og lyt døy for di dei vanhelgar det som er heilagt; eg er Herren, som helgar dei.
10  Ingen framand* må eta av det som heilagt er. Ingen som er busete eller leigekar hjå ein prest, må smaka det som er heilagt.
11  Men når ein prest kjøper seg ein tenar for pengar, so kann han eta av det, og like eins den tenaren som er fødd i huset hjå presten; dei kann eta av maten hans.
12  Når ei prestedotter vert gift med ein framand mann, so må ho ikkje eta av dei heilage offergåvone.
13  Men hev ho vorte enkja eller er skild frå mannen og ikkje hev born, og ho so kjem attende til far sin og bur i huset heime hjå han liksom i ungdomen, so kann ho eta av maten åt far sin; men ingen framand må eta av den maten.
14  Når nokon et uviljande av dei heilage gåvone, so skal han gjeva presten lika for det og leggja attåt femteparten av verdet.
15  Prestane må ikkje vanhelga dei heilage gåvone som Israels-borni ofrar til Herren,
16  og lata dei føra syndeskuld yver seg med å eta av dei heilage rettene deira; for eg er Herren, som helgar dei.
17  Og Herren tala til Moses og sa:
18  Tala til Aron og sønene hans og til alle Israels-borni og seg til dei: Når nokon av Israels-ætti eller av dei framande i Israel kjem med ei offergåva, anten det er ei som er utlova, eller ei friviljug gåva som dei vil bera fram til brennoffer åt Herren,
19  då lyt offeret vera so at de kann tekkjast Herren med det: ein lytelaus ukse eller ver eller bukk.
20  Noko som det er lyte på, må de ikkje bera fram; for det tekkjest de ikkje Herren med.
21  Og når nokon vil bera fram eit takkoffer åt Herren av storfeet eller småfeet, anten det er ein lovnad han vil løysa, eller det er ei friviljug gåva, so lyt det vera eit lytelaust dyr dersom offeret skal tekkjast Herren; det må ikkje finnast noko lyte på det.
22  Dyr som er blinde eller beinbrotne eller skamførde, eller som hev verksår eller skabb eller anna utbrot, dei må de ikkje ofra til Herren og ikkje leggja eldoffer av dei på altaret hans.
23  Ein ukse eller sau som hev for lange eller for stutte lemer, kann du hava til friviljugt offer; men vil du hava dei til lovoffer, so tekkjest det ikkje Herren.
24  Gjelde dyr, anten dei er klakka eller kruste eller rivne eller skorne, skal de ikkje bera fram for Herren. Ikkje skal de gjera slikt* i dykkar eige land,
25  og ikkje skal de taka imot sovorne dyr av utlendingar og bera dei fram til matoffer åt dykkar Gud; for dei er utskjemde, det er lytedyr; med slike offer vinn de ikkje Guds hugnad.
26  Og Herren tala til Moses og sa:
27  Når ein kalv eller eit lamb eller eit kje kjem til, skal dei fylgja mor si sju dagar; men frå den åttande dagen og sidan vil Herren tekkjast med dei i fall de ber dei fram til eldoffer åt han.
28  Kui og kalven hennar eller søya og lambet hennar skal de ikkje slakta på ein dag.
29  Når de ber fram eit lov- og takkoffer, skal de gjera det so at Herren kann hava hugnad i dykk.
30  De skal eta det upp same dagen og ikkje leiva noko av det til morgons; eg er Herren.
31  So haldt då bodi mine og lev etter dei! Eg er Herren.
32  Vanhelga ikkje mitt heilage namn; for eg vil verta helga hjå Israels-borni. Eg er Herren, som helgar dykk,
33  og som førde dykk ut or Egyptar-landet og vil vera dykkar Gud; eg er Herren.
 
 
# Tredje Mosebok 23
1  Og Herren tala til Moses og sa:
2  Tala til Israels-borni og seg til dei: No skal eg nemna dykk Herrens høgtider, dei dagane som de skal kalla folket i hop til eit heilagt møte og halda høgtid for meg:
3  Seks dagar lyt de arbeida og vera onnuge; men den sjuande dagen skal vera høgheilag sabbat, med heilagt møte. Då må de ikkje gjera noko arbeid; i alle heimane dykkar skal det vera sabbat for Herren.
4  Herrens høgtider, dei heilage møti som de skal kalla i hop, kvart på si visse tid, det er desse:
5  Den fjortande dagen i den fyrste månaden, soleglads bel, tek Herrens påskehelg til.
6  Og den femtande dagen i den same månaden skal de halda usyrdebrødhelgi for Herren. I sju dagar skal de eta usyrt brød.
7  Den fyrste dagen skal de halda eit heilagt møte og må ikkje gjera noko utearbeid,
8  og alle dei sju dagane skal de bera fram eldoffer åt Herren; den sjuande dagen skal de og halda eit heilagt møte, og noko utearbeid må de ikkje gjera då heller.
9  Og Herren tala til Moses og sa:
10  Tala til Israels-borni og seg til dei: Når de kjem inn i det landet som eg vil gjeva dykk, og haustar inn grøda der, so skal de koma til presten med det fyrste kornbandet av nygrøda,
11  og han skal svinga det att og fram for Herrens åsyn, so Herren kann hava hugnad i dykk; dagen etter sabbaten skal presten svinga kornbandet.
12  Og same dagen som de svingar kornbandet, skal de bera fram eit årsgamalt lamb som er lytelaust, til brennoffer åt Herren.
13  Matofferet som fylgjer med, skal vera tvo tiandepartar av ein efa fint mjøl, blanda med olje - då er det eit eldoffer åt Herren, eit som gjev god ange - og drykkofferet fjordeparten av ein hin vin.
14  Og brød eller steikte aks eller rått korn må de ikkje eta fyrr den dagen, ikkje fyrr de hev bore fram den gåva som er etla åt dykkar Gud. Det skal vera ei æveleg lov for dykk og etterkomarane dykkar i kvar ein heim.
15  Frå den fyrste dagen etter sabbaten, frå den dagen de ber fram kornbandet som skal svingast for Herrens åsyn, skal de telja sju fulle vikor;
16  femti dagar skal de telja, til dagen etter den sjuande sabbaten, og då skal de bera fram for Herren eit offer av nygrøda.
17  Tvo svingingsbrød skal de koma med frå heimane dykkar; i dei skal det vera tvo tiandepartar av ein efa fint mjøl, og dei skal vera syrte; det er eit nygrødeoffer åt Herren.
18  Og attåt brødet skal de bera fram sju årsgamle lytelause lamb og ein ung ukse og tvo verar til brennoffer åt Herren, og det matofferet og dei drykkofferi som fylgjer med; det er eit eldoffer til godange for Herren.
19  Til syndoffer skal de ofra ein geitebukk og til takkoffer tvo årsgamle lamb;
20  dei skal presten svinga att og fram for Herrens åsyn saman med nygrødebrødet og tvo lamb; dei skal vera helga til Herren og høyra presten til.
21  Og same dagen skal de kalla folket i hop og halda eit heilagt møte; de må ikkje gjera noko utearbeid den dagen. Dette skal vera ei æveleg lov for dykk og etterkomarane dykkar i kvar heim.
22  Og når de haustar inn grøda i landet dykkar, skal du ikkje skjera kornet heilt utåt åkerreini, og dei aksi som ligg att etter skurden, skal du ikkje plukka upp; du skal etla dei att åt dei fatige og framande; eg er Herren dykkar Gud.
23  Og Herren tala til Moses og sa:
24  Tala til Israels-borni og seg: Den fyrste dagen i den sjuande månaden skal de halda kviledag; då skal luren ljoma og minna dykk, og de skal halda eit heilagt møte.
25  Den dagen må de ikkje gjera noko utearbeid, og de skal bera fram eldoffer for Herren.
26  Og Herren tala til Moses og sa:
27  So den tiande dagen i den same månaden er det soningsdag. Då skal de halda eit heilagt møte, og de skal fasta og bera fram eldoffer for Herren.
28  Den dagen må de ikkje gjera noko arbeid; for det er ein soningsdag; då skal dei gjera soning for dykk framfor åsyni åt Herren dykkar Gud.
29  Alle som ikkje fastar den dagen, skal rydjast ut or folket sitt.
30  Og kvar den som gjer noko arbeid, han vil eg tyna midt ibland folket hans.
31  Ikkje det minste grand må de gjera den dagen; det skal vera ei æveleg lov for dykk og etterkomarane dykkar i kvar ein heim.
32  Ein høgheilag sabbat skal det vera for dykk, og de skal fasta; frå niande dags kvelden i den månaden til kvelden etter skal de halda sabbatskvild.
33  Og Herren tala til Moses og sa:
34  Tala til Israels-borni og seg: Frå den femtande dagen i den sjuande månaden skal de halda lauvhyttehelg for Herren i sju dagar.
35  Den fyrste dagen skal de halda eit heilagt møte, og noko utearbeid skal de ikkje gjera.
36  Sju dagar skal de bera fram eldoffer for Herren; og den åttande dagen skal de halda eit heilagt møte og bera fram eldoffer for Herren. Då er det stor samlingshøgtid, og de må ikkje gjera noko utearbeid.
37  Dette er dei høgtidene då de skal kalla folket i hop til heilagt møte og bera fram eldoffer for Herren, brennoffer og matoffer, slaktoffer og drykkoffer, kvar dag det som høyrer den dagen til,
38  umfram Herrens sabbatar og umfram gåvone dykkar og alle dei offeri de hev lova eller kjem til Herren med av dykk sjølve.
39  Men frå den femtande dagen i den sjuande månaden, når de samlar grøda i hus, skal de halda Herrens helg i sju dagar. Den fyrste dagen skal vera kviledag, og den åttande dagen skal vera kviledag.
40  Og den fyrste dagen skal de taka fagre frukter og palmegreiner og kvister av lauvrike tre og seljebuskor og gleda dykk for åsyni åt Herren dykkar Gud i sju dagar.
41  Soleis skal de kvart år halda helg for Herren i sju dagar; det skal vera ei æveleg lov for dykk og etterkomarane dykkar. I den sjuande månaden skal de halda den helgi.
42  Då skal de bu i lauvhyttor i sju dagar; alle som er fødde og borne i Israel, skal bu i lauvhyttor,
43  so etterkomarane dykkar skal vita at eg let Israels-borni bu i lauvhyttor då eg førde dei ut or Egyptar-landet; eg er Herren dykkar Gud.
44  Og Moses kunngjorde Herrens høgtider for Israels-folket.
 
 
# Tredje Mosebok 24
1  Og Herren tala til Moses og sa:
2  Seg til Israels-borni at dei skal koma med skir olje av sundstøytte oljebær til ljosestaken, so lampone kann setjast upp til kvar tid.
3  Utanfor teppet som heng attfor vitnemålet* i møtetjeldet, skal Aron stella lampone so dei kann lysa for Herrens åsyn frå kveld til morgon, stødt og stendigt; det skal vera ei æveleg lov for dykk, frå ætt til ætt.
4  På den bjarte gullstaken skal han skipa lampone for Herrens åsyn seint og tidleg.
5  So skal du taka fint mjøl og baka tolv kakebrød; i kvart brød skal det vera tvo tiandepartar av ein efa.
6  Og dei skal du leggja i tvo rader, seks i kvar rad, på gullbordet for Herrens åsyn.
7  Og på kvar rad skal du leggja rein røykjelse; det skal vera eit minningsoffer for brødi, eit eldoffer åt Herren.
8  Kvar sabbatsdag skal han leggja brødi fram for Herrens åsyn, stødt og stendigt; det skal vera ei gåva frå Israels-borni - ei æveleg pakt.
9  Og Aron og sønene hans skal få dei og eta dei på ein heilag stad; for dei er høgheilage og er hans lut av Herrens eldoffer - ein æveleg rett.
10  Ein som var son til ei israelitisk kvinna, men hadde ein egyptar til far, gjekk ein gong ut millom Israels-borni, og han og ein av Israels-mennene kom i tretta med kvarandre i lægret.
11  Og son til den israelitiske kvinna - ho heitte Selomit Dibrisdotter, og var av Dans-ætti - tok til å spotta Herrens namn og banna det.
12  Då førde dei han burt til Moses og sette han fast til dei kunde få saki avgjord med eit ord frå Herren.
13  Og Herren tala til Moses og sa:
14  Før spottaren ut or lægret, og alle dei som høyrde på det, skal leggja hendene på hovudet hans, og heile lyden skal steina han.
15  Og til Israels-borni skal du segja: Den som bannar sin Gud, lyt lida for syndi si,
16  og den som spottar Herrens namn, han skal lata livet; heile lyden skal steina han i hel; anten han er framand eller fødd og boren i landet, so skal han steinast, so sant han hev spotta Herrens namn.
17  Slær nokon ein mann i hel, so skal han lata livet.
18  Den som slær i hel eit krøter, skal gjeva like for det, liv for liv.
19  Valdar nokon at næsten hans fær skade på lekamen, so skal dei gjera det same med han som han sjølv hev gjort:
20  brot for brot, auga for auga, tonn for tonn; det same meinet som han hev gjort ein annan, skal han sjølv få.
21  Den som slær i hel eit krøter, skal gjeva lika for det; men den som slær i hel eit menneske, skal lata livet.
22  Det er same retten for dykk alle, for den framande likso vel som for den som er fødd og boren i landet; for eg Herren dykkar Gud.
23  Og Moses kunngjorde dette for Israels-borni, og dei førde spottaren ut or lægret og steina han i hel: Israels-borni gjorde som Herren hadde sagt til Moses.
 
 
# Tredje Mosebok 25
1  Og Herren tala til Moses på Sinai-fjellet og sa:
2  Tala til Israels-borni og seg til dei: Når de kjem inn i det landet som eg vil gjeva dykk, so skal landet og halda helg for Herren og kvila.
3  Seks år skal du så åkeren din, og seks år skal du stella vintrei dine og sanka det som jordi gjev av seg;
4  men i det sjuande året skal det vera ein høgheilag sabbat for landet, ein sabbat for Herren; då skal du ikkje så åkeren din og ikkje stella vintrei.
5  Det kornet som renn upp av seg sjølv etter fjorgrøda, skal du ikkje skjera, og druvone på det ustelte vintreet skal du ikkje skjera, og druvone på det ustelte vintreet skal du ikkje sanka; eit sabbatsår skal det vera for landet.
6  Og det som jordi ber i det året landet hev sabbat, skal vera til føda for dykk alle: for deg og drengen din og tenestgjenta di og leigekaren og dei framande som held til hjå deg;
7  og bufeet ditt og villdyri som er i landet, skal og eta av all den grøda som veks der.
8  So skal du telja fram sju sabbatsår, sju gonger sju, so tidi som svarar til dei sju sabbatsåri, vert ni og fyrti år;
9  og den tiande dagen i den sjuande månaden skal du blåsa i lur; på soningsdagen skal de lata luren ljoma i heile landet dykkar.
10  Og de skal halda det femtiande året heilagt og lysa ut fridom i landet for alle som der bur. Det skal vera eit jubelår for dykk; då skal de koma attende kvar til sin odel og venda heim att kvar til si ætt.
11  Eit jubelår skal det femtiande året vera for dykk; ikkje skal de så, og ikkje skal de hausta det sjølvsådde kornet, og ikkje skal de sanka druvone av dei ustelte vintrei det året.
12  For det er eit jubelår; det skal vera heilagt for dykk; frå marki skal de henta maten dykkar etter kvart som de treng han.
13  I jubelåret skal kvar få att odelen sin.
14  Når du sel noko til landsmannen din eller kjøper noko av han, so skal de ikkje gjera urett mot kvarandre.
15  Kjøper du jord av han, so skal du telja dei åri som er lidne frå jubelåret, og han skal rekna etter kor mange åringar det er att.
16  Etter som det då er mange eller få år att, skal prisen auka eller minka; for det er berre eit visst tal med avlingar* han sel deg.
17  Gjer ikkje urett mot kvarandre; hev age for din Gud! For eg er Herren dykkar Gud.
18  Lyd lovene mine og haldt bodi mine og lev etter dei, so skal de bu trygt i landet;
19  landet skal gjeva dykk grøda si, og de skal hava nøgdi å leva av og bu der trygt.
20  Og dersom de spør: Kva skal me eta i det sjuande året, når me ikkje sår og ikkje samlar inn grøda vår? -
21  so må de vita at i det sette året vil eg senda dykk mi velsigning, og de skal få so rik ei grøda at ho rekk til for tri år.
22  Når de sår i det åttande året, skal de endå eta av fyrrårsavlen; alt til grøda kjem det niande året, skal de leva av den gamle avlen.
23  Jordi må de ikkje selja for ollo; for det er eg som eig landet; de er berre framande og leiglendingar hjå meg.
24  Difor skal det i heile landet dykkar gjelda løysingsrett for jord.
25  Når det gjeng ut for bror din, og han lyt selja noko av garden sin, so skal næmaste odelsmannen koma og løysa att det som skyldingen hans hev selt.
26  Finst det ingen som kann løysa att jordi for han, og han sjølv fær so mykje med hand at han kann greida løysingsummen,
27  so skal han rekna frå dei åri som er lidne sidan han selde, og gjeva den han selde til lika for det som att er; då vert eigedomen hans;
28  men er han ikkje god til å greida det han skal ut med, so skal jordi høyra kjøparen til alt til jubelåret; i jubelåret vert ho fri og kjem under den gamle eigaren.
29  Når ein sel eit stovehus i ein by med murar ikring, so gjeld løysingsretten berre for ei tid; so lenge som eit fullt år etter huset vart selt, skal han hava rett til å løysa det att.
30  Vert ikkje huset attløyst fyrr eit fullt år er lide, so skal det - so framt det ligg i ein by med murar ikring - falla under den som hev kjøpt det, og høyra han og etterkomarane hans til for godt, og det vert ikkje fritt i jubelåret.
31  Men hus i småbyar som det ikkje er murar ikring, skal reknast til landet; dei kann løysast att, og i jubelåret vert dei frie.
32  Er det levitbyane det gjeld, husi i dei byane som høyrer Levi-sønene til, so varer løysingsretten for alle tider.
33  Når nokon kjøper eit hus av ein levit, so vert huset fritt i jubelåret, so framt det ligg i fedrebyen hans; for husi i dei byane som høyrer levitane til, er deira odel millom Israels-borni.
34  Men beitemarki kring byane deira må ikkje seljast; ho skal høyra dei til for alle tider.
35  Når det gjeng ut for bror din, og han ikkje kann greida seg lenger, so skal du halda handi yver han, og han skal leva hjå deg som ein framand eller busete.
36  Du må ikkje taka renta eller yvermål av han; du skal hava age for din Gud og lata bror din leva med deg.
37  Du må ikkje låna han pengar på den måten at han skal gjeva deg renta, eller mat på den måten at han skal gjeva deg noko attpå.
38  Eg er Herren dykkar Gud, som førde dykk ut or Egyptar-landet og vil gjeva dykk Kana'ans-landet og vera dykkar Gud.
39  Når bror din vert utarma og sel seg til deg, so skal du ikkje lata han gjera slavearbeid for deg.
40  Han skal vera hjå deg som ein leigekar eller busete og tena hjå deg til jubelåret;
41  då skal han flytja frå deg, både han og borni hans, og fara heim att til ætti si og fedregarden.
42  For dei er mine tenarar, eg henta dei ut or Egyptar-landet; dei må ikkje seljast som ein sel ein slave.
43  Du må ikkje vera hard med han; du skal hava age for din Gud.
44  Vil du få deg tenestdrenger eller tenestgjentor som skal vera din eigedom, so kann de kjøpa både drenger og gjentor av heidningane som bur rundt ikring dykk,
45  og like eins av borni åt innflytjarane som held til hjå dykk; av dei og etterkomarane deira som bur hjå dykk og er fødde i landet dykkar, kann de kjøpa dykk tenarar som de må eiga
46  og kann lata borni dykkar få i arv etter dykk med full eigedomsrett; dei kann de bruka til slavar so lenge de vil; men brørne dykkar, Israels-borni må du ikkje gjera deg til herre yver - bror yver bror!
47  Når ein framand eller innflutt mann hjå deg kjem til velstand, og bror din som bur innmed han, vert utarma og lyt selja seg til den innflutte framande mannen eller til ein som er runnen av framand rot,
48  so kann han løysast ut att etter han hev selt seg. Ein av brørne hans lyt då løysa han ut,
49  eller farbroren eller son åt farbroren eller ein annan av det næmaste skyldfolket i ætti hans; og fær han utkoma til det, so skal han løysa seg ut sjølv.
50  Når han då gjer upp med den han hev selt seg til, skal dei rekna ut tidi frå det året han selde seg og til jubelåret; kjøpesummen skal bytast med åretalet, og det skal vera som han hadde vore leigekar hjå han og arbeidt etter dagen.
51  Er det endå mange år att, so skal han i utløysnad leggja so mykje av kjøpesummen som svarar til dei åri;
52  og er det få år att til jubelåret, so skal han gjera upp med han etter dei; han skal i utløysnad gjeva det som svarar til dei åri han er attskuldig.
53  Han skal vera jamgod med ein leigekar som arbeider hjå han år for år; du skal ikkje tola at han fer hardt med han.
54  Vert han ikkje utløyst på ein av desse måtane, so vert han fri i jubelåret, både han og borni hans.
55  For meg høyrer Israels-borni til og er tenarane mine; dei er mine tenarar, som eg hev ført ut or Egyptar-landet; eg er Herren dykkar Gud.
 
 
# Tredje Mosebok 26
1  De skal ikkje gjera dykk avgudar og ikkje reisa utskorne bilete eller minnestolpar eller setja biletsteinar i landet dykkar og kasta dykk på kne for dei; for eg er Herren dykkar Gud.
2  Sabbatane mine skal de halda og hava age for heilagdomen min; eg er Herren.
3  Lever de etter mine lover og aktar på mine bod og held dei,
4  so skal eg senda dykk regn i rette tid, og jordi skal gjeva si grøda og trei på marki si alda.
5  Treskjetidi skal vera hjå dykk til vinonni byrjar, og vinonni varer til såtidi, og de skal eta dykk mette av maten som de hev avla, og bu trygt i landet dykkar.
6  Fred vil eg gjeva i landet; de skal liggja og kvila, og ingen skal skræma dykk upp; udyri vil eg øyda, so dei kverv burt ifrå landet, og sverd skal ikkje herja i landet dykkar;
7  uvenene skal de elta, og dei skal falla for sverdet dykkar;
8  fem av dykk skal jaga eit hundrad, og hundrad jaga ti tusund, og fiendane skal falla for sverdet dykkar.
9  Med milda vil eg møta dykk og lata dykk aukast og veksa og halda mi pakt med dykk.
10  Fjorgamalt korn skal de eta, til dess de lyt rydja det undan so de fær rom åt det nye.
11  Eg vil reisa min bustad ibland dykk og aldri leidast av dykk.
12  Imillom dykk vil eg ferdast, og dykkar Gud vil eg vera, og de skal vera mitt folk.
13  Eg er Herren dykkar Gud, som henta dykk ut or Egyptar-landet, so de ikkje skulde træla der lenger, og eg braut sund stengene i åket, so de kunde ganga rake.
14  Men vil de ikkje høyra på meg, og gjer de ikkje alt det eg baud dykk,
15  mismæter de mine fyresegner og leidest lovene mine, so de ikkje held alle bodi mine, men bryt mi pakt,
16  so gjev eg dykk likt for like: då søkjer eg dykk med fælska, med sott som tærer og brenner, sykja som sløkkjer ut augo og syg makti or sjeli. Til fånyttes sår de ut kornet; for uvenene et det de avlar.
17  Eg kvesser augo imot dykk; for fiendane skal de rjuka, uvenene skal råda yver dykk, og de skal røma um ingen er etter dykk.
18  Og vil de endå ikkje lyda, so skal eg refsa dykk sju gonger meir for syndene dykkar.
19  Eg bryt dykkar ovmod og makt, eg gjer dykkar himmel som jarn og jordi dykkar som kopar.
20  Då øyder de krafti dykkar nyttelaust; for landet dykkar gjev ingi grøda, og trei i landet gjev ingi alda.
21  Og gjer de meg endå imot, og vil de ikkje høyra på meg, so slær eg dykk sju gonger meir, som syndene dykkar er verde.
22  Imot dykk sender eg udyr som ranar borni ifrå dykk og drep ned bufeet dykkar og veld at de tynnest i talet, so vegane dykkar vert aude.
23  Og let de dykk endå ikkje tukta, men driv på og gjer meg imot,
24  so gjer eg og dykk imot og slær dykk sju gonger meir for alt som de hev synda;
25  eg sender yver dykk eit sverd som skal hemna pakti*; og samlar de dykk i byane, so sender eg sott inn ibland dykk, og de skal falla i fiendehand.
26  Når eg bryt sund brød-staven for dykk, då skal ti konor steikja brødet åt dykk i ein omn; dei skal gjeva dykk brødet att etter vekt, og de skal ikkje få eta dykk mette.
27  Og høyrer de endå ikkje på meg, og herder de på og trassar,
28  so fer eg imot dykk med vreide og refsar dykk sju gonger meir for alle syndene de gjorde.
29  Då skal de nøydast til å eta kjøtet av sønene dykkar og kjøtet av døtterne dykkar.
30  Eg skal øyda offerhaugane dykkar og rydja solstolpane ut og kasta dykkar eigne lik på liki av skarnsgudane dykkar; for de byd mitt hjarta imot.
31  Eg vil leggja byane dykkar i røys og riva heilagdomane ned og vil ikkje ansa angen som stig upp frå offeri dykkar;
32  eg skal gjera landet so audt at fiendane som bur der, skal fæla.
33  Men dykk skal eg spreida millom heidningane, og med drege sverd skal eg elta dykk; landet dykkar skal verta ei øydemark, og byane skal verta røysar.
34  Då skal landet få svara sabbatsåri sine, alt medan det lyt liggja i øyde, og de er i fiendelandet - ja, då skal landet få kvila og svara sabbatsåri sine;
35  alt medan det ligg audt, skal det kvila; då skal det få seg den helgekvildi det ikkje fekk i sabbatsåri, so lenge de endå budde der.
36  Men dei av dykk som er att, skal eg gjeva slik redsla i hjarta medan dei held til i fiendelandet, at ljoden av eit fjukande lauv skal jaga dei av, og dei skal røma som når ein rømer for sverdet, og falla um ingen er etter dei.
37  Dei skal snåva og detta, ein yver hin, som dei hadde sverdet i hælane, endå det er ingen som elter. De skal ikkje stå dykk mot fiendane dykkar,
38  men ganga til grunns millom heidningane, og fiendelandet skal tæra dykk upp.
39  Og dei av dykk som endå er att, skal visna burt i fiendelandet for broti som dei hev gjort; og broti åt federne deira ligg på dei - for dei og skal dei folna burt.
40  Då skal dei stå til sine brot og broti åt sine feder, at dei fall frå meg og sveik meg og gjorde meg tvert imot,
41  so eg og laut stå dei imot og førde dei inn i fiendelandet - ja, då skal deira u-umskorne hjarta bøygja seg, og dei skal få bøta for broti sine.
42  Og so skal eg minnast mi pakt med Jakob og Isak og Abraham, og landet skal eg og minnast.
43  Men landet lyt fyrst vera kvitt dei og svara sabbatane sine, medan det ligg audt etter dei; og dei lyt bøta si skuld, etter di dei vanda lovene mine leiddest av bodi mine.
44  Men endå um det er so, og dei er i fiendelandet, vil eg ikkje vanda dei reint eller skjota dei heiltupp ifrå meg; eg vil ikkje rydja dei ut og brjota mi pakt med dei; for eg er Herren deira Gud.
45  Til bate for dei vil eg minnast mi pakt med federne, som eg henta ut or Egyptar-landet midt for augo på heidningfolki og var deira Gud; eg er Herren.
46  Dette er dei fyresegnene og bodi og lovene som Herren sette millom seg og Israels-folket på Sinai-fjellet og let Moses kunngjera for dei.
 
 
# Tredje Mosebok 27
1  Og Herren tala til Moses og sa:
2  Tala til Israels-borni og seg til dei: Når ein lovar å helga seg sjølv eller eit anna menneske til Herren, so skal du verdsetja den som er burtlova:
3  Verdet på ein mann som er millom tjuge og seksti år, skal vera femti sylvsekel i heilag mynt;
4  er det ei kvinna, so skal du setja verdet til tretti sekel.
5  Eit menneske som er millom fem år og tjuge år, skal du setja i tjuge sekel dersom det er ein kar, og i ti sekel dersom det er ei kvinna.
6  Er det eit barn millom ein månad og fem år, so skal verdet på ein gut vera fem sylvsekel og på ei gjenta tri sylvsekel.
7  Dei som er seksti år eller meir, skal du setja i femtan sekel i fall det er menner, og i ti sekel i fall det er kvinnor.
8  Er nokon so fatig at han ikkje kann greida ut pengane, so skal dei koma til presten med han, og presten skal setja verdet etter utkoma åt han som gjorde lovnaden.
9  Er det dyr som er burtlova, av dei som folk ber fram til offer for Herren, so skal alt ein gjev Herren av slikt, reknast for heilagt.
10  Ein må ikkje byta det um eller gjeva eit anna dyr i staden, korkje eit ringt for eit godt eller eit godt for eit ringt. Byter ein det like vel i eit anna dyr, so skal båe tvo gjelda for heilage.
11  Men er det eit ureint dyr, eit av dei som ein ikkje kann gjeva Herren i offergåva, so skal det leidast fram for presten,
12  og presten skal verdsetja det etter som det er til, godt eller ringt; det som du, prest, set det i, det skal vera prisen på det.
13  Vil eigaren løysa det att, so lyt han leggja femteparten meir enn det er verdsett til.
14  Når ein helgar huset sitt til Herren, so skal presten verdsetja det etter som det er til, godt eller ringt, og det som presten set det i, skal gjelda for rette verdet.
15  Vil den som hev helga huset sitt, løysa det att, so skal han leggja femteparten yver det verdet; då vert det hans.
16  Når ein helgar noko av odelsjordi si til Herren, so skal verdet retta seg etter sådmengdi: ein homer byggsåd skal svara til femti sylvsekel.
17  Helgar han jordi alt ifrå jubelåret, so skal det verdet gjelda fullt.
18  Men er det etter jubelåret han helgar henne, so skal presten rekna ut verdet etter dei åri som er att til komande jubelår, og prisen skal setjast ned etter måten.
19  Hev ein helga eit stykke av jordi si til Herren og sidan vil løysa det, skal han leggja femteparten yver verdet, so skal det vera hans for godt.
20  Løyser han det ikkje, eller sel han det til ein annan, so kann det ikkje løysast meir;
21  når då jubelåret kjem og jordi vert fri, skal ho vera helga til Herren, liksom jord som er vigsla; presten skal hava eigedomsretten til henne.
22  Når ein helgar til Herren eit stykke jord som han hev kjøpt, og som ikkje er hans odel,
23  so skal presten rekna ut verdet etter tidi som er att til komande jubelår, og mannen skal greida ut pengane same dagen; dei skal vera helga til Herren.
24  I jubelåret fell jordi attende til den han kjøpte av, og som hev odelen.
25  All verdsetjing skal vera i heilag mynt, etter tjuge gera i sekelen.
26  Det som er frumbore i buskapen, må ingen helga; etter di det er frumbore, er det longe Herrens eigedom; anten det er storfe eller småfe, so høyrer det Herren til.
27  Er dei ureine dyr, so kann ein løysa dei att etter verdet, men lyt då leggja attåt femteparten; vert dei ikkje attløyste, so kann dei seljast for verdet.
28  Det som ein vigslar åt Herren av eigedomen sin, anten det er folk eller fe eller odelsjord, det må ikkje seljast og ikkje løysast att; alt som er vigsla, er høgheilagt og høyrer Herren til.
29  Ingen mann som er bannstøytt, kann verta attløyst; han lyt lata livet.
30  All tiend i landet, av grøda på marki og av alda på trei, høyrer Herren til; ho er helga til Herren.
31  Vil ein løysa att noko av tiendi, skal han leggja femteparten yver verdet.
32  Og av alt bufeet, både stort og smått, alt som gjeng under hyrdingstaven, skal tiande kvart dyr helgast til Herren.
33  Ein skal ikkje sjå etter um det er godt eller ringt, og ikkje byta det um. Vert det bytt i eit anna dyr, so skal dei vera heilage båe og må ikkje verta attløyste.
34  Dette er dei bodi som Herren gav Moses på Sinai-fjellet og baud han kunngjera for Israels-borni.
 
 
# Fjerde Mosebok 1
1  So var det den fyrste dagen i den andre månaden året etter dei hadde fare frå Egyptar-landet, då tala Herren til Moses i Sinai-øydemarki, i møtetjeldet, og sa:
2  De skal taka tal på heile Israels-lyden etter ætter og ættgreiner og skriva upp namni deira - alle karar, ein for ein,
3  frå tjugeårsalderen og uppetter; alle våpnføre menner i Israel skal de mynstra, flokk for flokk, du og Aron.
4  Og med dykk skal det vera ein mann av kvar ætt, den som er hovdingen for alle greinene i ætti.
5  So heiter dei mennene som skal vera dykk til hjelp: av Rubens-ætti: Elisur, son åt Sede'ur;
6  av Simeons-ætti: Selumiel, son åt Surisaddai;
7  av Juda-ætti: Nahson, son åt Amminadab;
8  av Issakars-ætti: Netanel, son åt Suar;
9  av Sebulons-ætti; Eliab, son åt Helon;
10  av Josefs-sønene: Elisama, son åt Ammihud, av Efra'ims-ætti, og Gamliel, son åt Pedasur, av Manasse-ætti,
11  av Benjamins-ætti: Abidan, son åt Gideoni;
12  av Dans-ætti: Akieser, son åt Ammisaddai;
13  av Asers-ætti: Pagiel, son åt Okran;
14  av Gads-ætti: Eljasaf, son åt De'uel;
15  av Naftali-ætti: Akira, son åt Enan.
16  Dette var dei som var kalla til formenner for lyden, dei høgste i fedreættene sine, hovdingane yver Israels-ættene.
17  So henta Moses og Aron dei mennene som var namngjevne,
18  og fyrste dagen i andre månaden kalla dei lyden i hop til eit ålmannamøte; og alle som var yver tjuge år, vart innskrivne i manntalet med namn, ein for ein, etter ætter og ættegreiner,
19  soleis som Herren hadde sagt; og Moses mynstra dei i Sinai-øydemarki.
20  Fyrst mynstra han dei som var frå sønene hans Ruben, eldste son åt Israel - og då alle våpnføre menner av Rubens-folket, frå tjugeårsalderen og uppetter, var innskrivne i manntalet, ein for ein, etter ætter og ættegreiner,
21  so var det seks og fyrti tusund og fem hundrad mann.
22  So mynstra han dei som var ætta frå Simeons-sønene, og då alle våpnføre menner av Simeons-folket, frå tjugeårsalderen og uppetter, var innskrivne i manntalet, ein for ein, etter ætter og ættegreiner,
23  so var det ni og femti tusund og tri hundrad mann.
24  So mynstra han dei som var ætta frå Gads-sønene, og då alle dei våpnføre av Gads-folket, frå tjugeårsalderen og uppetter, var innskrivne i manntalet, ein for ein, etter ætter og ættegreiner,
25  so var det fem og fyrti tusund og seks hundrad og femti mann.
26  So mynstra han dei som var ætta frå Juda-sønene, og då alle dei våpnføre av Juda-folket, frå tjugeårsalderen og uppetter, var innskrivne i manntalet, ein for ein, etter ætter og ættegreiner,
27  so var det fire og sytti tusund og seks hundrad mann.
28  So mynstra han dei som var ætta frå Issakars-sønene, og då alle dei våpnføre av Issakars-folket, frå tjugeårsalderen og uppetter, var innskrivne i manntalet, ein for ein, etter ætter og ættegreiner,
29  so var det fire og femti tusund og fire hundrad mann.
30  So mynstra han dei som var ætta frå Sebulons-sønene, og då alle dei våpnføre av Sebulons-folket, frå tjugeårsalderen og uppetter, var innskrivne i manntalet, ein for ein, etter ætter og ættegreiner,
31  so var det sju og femti tusund og fire hundrad mann.
32  So mynstra han dei som var ætta frå Josefs-sønene: Då alle dei våpnføre av Efra'ims-folket, frå tjugeårsalderen og uppetter, var innskrivne i manntalet, ein for ein, etter ætter og ættegreiner,
33  so var det fyrti tusund og fem hundrad mann;
34  og då alle dei våpnføre av Manasse-folket, frå tjugeårsalderen og uppetter, var innskrivne i manntalet, ein for ein, etter ætter og ættegreiner,
35  so var det tvo og tretti tusund og tvo hundrad mann.
36  So mynstra han dei som var ætta frå Benjamins-sønene, og då alle dei våpnføre av Benjamins-folket, frå tjugeårsalderen og uppetter, var innskrivne i manntalet, ein for ein, etter ætter og ættgreiner,
37  so var det fem og tretti tusund og fire hundrad mann.
38  So mynstra han dei som var ætta frå Dans-sønene, og då alle dei våpnføre av Dans-folket, frå tjugeårsalderen og uppetter, var innskrivne i manntalet, ein for ein, etter ætter og ættegreiner,
39  so var det tvo og seksti tusund og sju hundrad mann.
40  So mynstra han dei som var ætta frå Asers-sønene, og då alle dei våpnføre av Asers-folket, frå tjugeårsalderen og uppetter, var innskrivne i manntalet, ein for ein, etter ætter og ættegreiner,
41  so var det ein og fyrti tusund og fem hundrad mann.
42  So mynstra han dei som var ætta frå Naftali-sønene, og då alle dei våpnføre av Naftali-folket, frå tjugeårsalderen og uppetter, var innskrivne i manntalet, ein for ein, etter ætter og ættegreiner,
43  so var det tri og femti tusund og fire hundrad mann.
44  Dette var dei som vart mynstra, dei som Moses og Aron og Israels hovdingar mynstra; og hovdingane var tolv i talet, ein for kvar ætt.
45  Og talet på dei av Israels-borni som vart mynstra etter ættgreinene sine, alle dei våpnføre av Israel, frå tjugeårsalderen og uppetter,
46  var seks hundrad og tri tusund og fem hundrad og femti; so mange var det som vart mynstra,
47  Levitane etter si fedreætt vart ikkje mynstra i hop med dei hine Israels-borni.
48  For Herren tala til Moses og sa:
49  Levi-ætti skal du ikkje mynstra eller taka tal på saman med hine Israels-borni.
50  Set levitane til å stella med tabernaklet som vitnemålet er gøymt i, og med all bunaden i det og alt som høyrer til. Dei skal bera tabernaklet og all bunaden, og dei skal taka vare på tabernaklet og lægra seg rundt ikring det.
51  Når tabernaklet skal flytjast, so skal levitane taka det ned, og når det skal reisast, skal levitane setja det upp; kjem nokon framand* innåt, lyt han døy.
52  Israels-borni skal lægra seg i flokk, kvar i sitt eige læger og innmed si fana;
53  men levitane skal lægra seg kringum vitnemåls-tabernaklet, so det ikkje skal koma vreide yver Israels-lyden; for det er levitane som lyt gjera det som skal gjerast med vitnemåls-tabernaklet.
54  Og Israels-borni gjorde so; dei gjorde i alle måtar som Herren hadde sagt Moses fyre.
 
 
# Fjerde Mosebok 2
1  Og Herren tala til Moses og Aron og sa:
2  Israels-borni skal lægra seg kringum møtetjeldet, eit stykke ifrå, kvar innmed si fana og under sitt ætte-hermerke.
3  På framsida, mot aust, skal Juda-heren liggja, flokk i flokk, under fana si. Hovdingen yver Juda-borni er Nahson, son åt Amminadab;
4  og flokken hans, dei som er mynstra, er fire og sytti tusund og seks hundrad mann.
5  Jamsides med dei skal Issakars-ætti lægra seg. Hovdingen yver Issakars-borni er Netanel, son åt Suar;
6  og flokken hans, dei som er mynstra, er fire og femti tusund og fire hundrad mann.
7  Like eins Sebulons-ætti. Hovdingen yver Sebulons-borni er Eliab, son åt Helon;
8  og flokken hans, dei som er mynstra, er sju og femti tusund og fire hundrad mann.
9  Heile hermakti som er mynstra i Juda-lægret, er hundrad og seks og åtti tusund og fire hundrad mann. Dei skal vera fremst i ferdi når de tek ut.
10  På sudsida skal Rubens-heren lægra seg under fana si, flokk i flokk. Hovdingen yver Rubens-borni er Elisur, son åt Sede'ur;
11  og flokken hans, dei som er mynstra, er seks og fyrti tusund og fem hundrad mann.
12  Jamsides med dei skal Simeons-ætti liggja. Hovdingen yver Simeons-borni er Selumiel, son åt Surisaddai;
13  og flokken hans, dei som er mynstra, er ni og femti tusund og tri hundrad mann.
14  Like eins Gads-ætti. Hovdingen yver Gads-borni er Eljasaf, son åt Re'uel;
15  og flokken hans, dei som er mynstra, er fem og fyrti tusund og seks hundrad og femti mann.
16  Heile hermakti som er mynstra i Rubens-lægret, er hundrad og ein og femti tusund og fire hundrad og femti mann; dei skal vera i andre fylkingi når de tek på vegen.
17  Møtetjeldet og Levi-lægret skal vera midt imillom lægri kvar gong de tek ut; som dei hev lægra seg, so skal dei fara i veg, kvar på sin stad og under si fana.
18  På vestsida skal Efra'ims-heren lægra seg under fana si, flokk i flokk. Hovdingen yver Efra'ims-borni er Elisama, son åt Ammihud;
19  og flokken hans, dei som er mynstra, er fyrti tusund og fem hundrad mann.
20  Jamsides med dei skal Manasse-ætti liggja. Hovdingen yver Manasse-borni er Gamliel, son åt Pedasur;
21  og flokken hans, dei som er mynstra, er tvo og tretti tusund og tvo hundrad mann.
22  Like eins Benjamins-ætti. Hovdingen yver Benjamins-borni er Abidan, son åt Gideoni;
23  og flokken hans, dei som er mynstra, er fem og tretti tusund og fire hundrad mann.
24  Heile hermakti som er mynstra i Efra'ims-lægret, er hundrad og åtte tusund og eitt hundrad mann. Dei skal vera i tridje fylkingi so ofte de fer av stad.
25  Mot nord skal Dans-heren lægra seg under fana si, flokk i flokk. Hovdingen yver Dans-borni er Akieser, son åt Ammisaddai;
26  og flokken hans, dei som er mynstra, er tvo og seksti tusund og sju hundrad mann.
27  Jamsides med dei skal Asers-ætti liggja. Hovdingen yver Asers-borni er Pagiel, son åt Okran;
28  og flokken hans, dei som er mynstra, er ein og fyrti tusund og fem hundrad mann.
29  Like eins Naftali-ætti. Hovdingen yver Naftali-borni er Akira, son åt Enan;
30  og flokken hans, dei som er mynstra, er tri og femti tusund og fire hundrad mann.
31  Heile hermakti som er mynstra i Dans-lægret, er hundrad og sju og femti tusund og seks hundrad mann. Dei skal vera attarst i ferdi under fanone sine kvar gong de tek i veg.
32  Dette var dei av Israels-borni som vart mynstra, kvar etter si ætt; i alt var det seks hundrad og tri tusund og fem hundrad og femti mann som var mynstra i lægri, flokk etter flokk.
33  Men Levitane vart ikkje mynstra saman med hine Israels-borni; for det hadde Herren sagt med Moses at han ikkje skulde gjera.
34  Og Israels-borni gjorde i eitt og alt som Herren hadde sagt Moses fyre; soleis lægra dei seg under fanone sine, og soleis drog dei fram, kvar etter si ætt og med sine frendar.
 
 
# Fjerde Mosebok 3
1  No skal me nemna ætti åt Aron og Moses som ho var den tid Herren tala til Moses på Sinai-fjellet:
2  Sønene hans Aron heitte Nadab - han var den eldste - og Abihu og Eleasar og Itamar.
3  Det var namni på Arons-sønene, dei som var salva til prestar og vigde til å gjera prestetenesta.
4  Men Nadab og Abihu døydde for Herrens åsyn, då dei bar framand eld fram for Herren i Sinai-øydemarki, og dei hadde ingi søner. Sidan stod Eleasar og Itamar fyre prestetenesta, under Arons, far sin's, augo.
5  Og Herren tala til Moses og sa:
6  Lat Levi-ætti koma og ganga fram for Aron, presten; dei skal vera han til hjelp.
7  Dei skal syta for det som han og heile lyden skulde syta for når dei stend framfor møtetjeldet, og greida alt arbeidet i tabernaklet.
8  Og dei skal taka vare på alt det som høyrer til møtetjeldet, og gjera alt som skal gjerast for Israels-borni; for det er dei som skal greida alt arbeidet i tabernaklet.
9  Du skal gjeva levitane til Aron og sønene hans; av Israels-borni skal dei vera ei gåva til han.
10  Og Aron og sønene hans skal du setja til å tala vare på prestetenesta si; kjem ein framand innåt, so skal han lata livet.
11  Og Herren tala til Moses og sa:
12  Sjå, no hev eg sjølv teke ut levitane or Israels-lyden i staden for alle dei frumborne, dei som kjem fyrst frå morsliv hjå Israels-borni, so levitane skal vera mine.
13  For mine er alle dei frumborne; den dagen eg slo i hel alt som var frumbore i Egyptar-landet, helga eg åt meg alt som er frumbore hjå Israel, både folk og fe; det skal høyra meg til, meg, Herren.
14  Og Herren tala til Moses i Sinai-øydemarki og sa:
15  Du skal mynstra Levi-borni etter ætter og ættegreiner, og alle karfolk som er yver ein månad gamle, skal du skriva inn i manntalet.
16  So mynstra Moses dei etter Herrens ord, so han var fyresagd.
17  Sønene hans Levi heitte Gerson og Kahat og Merari.
18  Og sønene hans Gerson med ættgreinene deira heitte Libni og Sime'i.
19  Og sønene hans Kahat med ættgreinene deira, det var Amram og Jishar og Hebron og Ussiel.
20  Og sønene hans Merari med ættgreinene deira, det var Mahli og Musi. Dette var Levi-ættene med greinene deira.
21  Til Gerson høyrde Libni-ætti og Some'i-ætti; det var Gersons-ættene.
22  Då dei var mynstra, og alle karfolk yver ein månad gamle var innskrivne i manntalet, so var det sju tusund og fem hundrad mann.
23  Gersons-ættene hadde lægret attanfor tabernaklet, i vest.
24  Og hovdingen yver Gersons-greini var Eljasaf, son åt Lael.
25  Det som Gersons-borni skulde hava umsut med i møtetjeldet, det var sjølve tjeldet: åklædeteppi og raggeteppi og tekket yver dei og teppet til møtetjelddøri,
26  og umhengi til fyregarden og teppet til porten til fyregarden som var ikring tabernaklet og altaret, og togi som høyrde til, og alt som skulde gjerast med det.
27  Til Kahat høyrde Amrams-ætti og Jishars-ætti og Hebrons-ætti og Ussiels-ætti; det var Kahats-ættene.
28  Då dei var innskrivne i manntalet - alle karfolk yver ein månad gamle - so var dei åtte tusund og seks hundrad mann, som skulde taka vare på dei heilage tingi.
29  Kahats-ættene hadde lægret sitt på sudsida av tabernaklet.
30  Hovdingen yver Kahats-ætti og greinene hennar var Elisafan, son åt Ussiel.
31  Og det dei skulde hava umsut med, var lovtavlekista og bordet og ljosestaken og altari og dei heilage gognene som dei hadde til gudstenesta, og forhenget* og alt som skulde gjerast med dette.
32  Den høgste hovdingen i Levi-ætti var Eleasar, son åt Aron, presten. Han hadde tilsynet med dei som gjorde alt som skulde gjerast i heilagdomen.
33  Til Merari høyrde Mahli-ætti og Musi-ætti; det var Merari-ættene.
34  Då dei var mynstra, og alle karfolk yver ein månad gamle var innskrivne i manntalet, so var det seks tusund og tvo hundrad mann.
35  Hovdingen yver Merari-ætti og greinene hennar var Suriel, son åt Abiha'il. Dei hadde lægret sitt på nordsida av tabernaklet.
36  Det som Merari-sønene var sette til, det var å hava umsut med plankane i tabernaklet og tverrstengene og stolpane og stabbane og alt som høyrde til, og alt som skulde gjerast med det,
37  og stolpane til fyregarden rundt ikring, med stabbane og pålane og togi som høyrde til.
38  Framanfor tabernaklet, mot aust, midt framfor møtetjeldet, på solsida, der hadde Moses og Aron og sønene hans lægret sitt. Dei var det som bar umsut for alt som skulde gjerast i heilagdomen, alt som skulde gjerast for Israels-borni; kom ein framand innåt, so laut han lata livet.
39  Dei som vart mynstra i Levi-ætti, dei som Moses og Aron mynstra, ætt for ætt, etter Herrens ord - alle karfolk yver ein månad gamle - var i alt tvo og tjuge tusund mann.
40  Og Herren sa til Moses: Du skal mynstra alle frumborne karfolk av Israels-lyden som er yver ein månaden gamle og skriva dei inn i manntalet,
41  og lat so meg, Herren, få levitane i staden for dei, og feet åt levitane i staden for alt det frumborne feet hjå Israels-borni.
42  So mynstra Moses alle dei frumborne Israels-borni, som Herren hadde sagt han fyre.
43  Og då han hadde skrive upp namni på alle frumborne karfolk som var yver ein månad gamle, og rekna dei i hop, so var talet tvo og tjuge tusund og tvo hundrad og tri og sytti.
44  Då sa Herren til Moses:
45  Tak levitane i staden for alle dei frumborne Israels-borni og feet åt levitane i staden for feet deira; og levitane skal høyra meg til, meg, Herren.
46  Og i utløysnad for dei tvo hundrad og tri og sytti som det er fleire frumborne israelitar enn levitar,
47  skal du taka fem sekel for kvar; dei skal du taka i heilag mynt, etter tjuge gera i sekelen,
48  og pengane skal du gjeva til Aron og sønene hans i utløysnad for dei frumborne som er yver talet.
49  So fekk Moses løysepengane for dei som var att av dei frumborne Israels-borni då dei hine var utløyste med levitane;
50  av desse same frumborne Israels-borni fekk han pengane - det var eit tusund og tri hundrad og fem og seksti sekel i heilag mynt -
51  og han gav dei til Aron og sønene hans etter Herrens ord; for so hadde Herren sagt han fyre.
 
 
# Fjerde Mosebok 4
1  Og Herren tala til Moses og Aron og sa:
2  I Levi-ætti skal du taka tal på Kahats-borni etter ætter og ættegreiner,
3  alle som er millom tretti og femti år, og som er arbeidsføre so dei kann gjera tenesta i møtetjeldet.
4  Det som Kahats-borni skal stella med i møtetjeldet, det er dei høgheilage tingi.
5  Når lægret skal flytjast, so skal Aron og sønene hans ganga inn og taka ned forhengteppet og breida det yver vitnemålskista.
6  Ovanpå det skal dei leggja ein feld av takasskinn, og yver den att skal du breida eit klæde som er av blå ull heilt igjenom, og so setja berestengene i.
7  Yver skodebrødsbordet skal dei breida eit klæde av blå ull og setja fati og skålene og bollane og drykkofferkannone uppå det, og det dagvisse brødet* skal og liggja der.
8  Og yver alt dette skal dei breida eit klæde av karmosinraud ull og sveipa ein feld av takasskinn um det og setja berestengene i.
9  So skal dei taka eit klæde av blå ull og breida yver den bjarte ljosestaken og lampone som høyrer til, og saksene og saksplatone og alle oljekoppane som dei hev når dei steller lampone,
10  og sveipa bode staken og alle desse gognene inn i ein feld av takasskinn og leggja det på ei berebår.
11  Yver det gullklædde altaret skal dei og breida eit klæde av blå ull og sveipa ein feld av takasskinn um det, og so setja berestengene i.
12  So skal dei taka alle dei gognene som dei hev til tenesta i heilagdomen, og leggja dei i eit klæde av blå ull og sveipa ein feld av takasskinn um dei og leggja dei på ei bår.
13  Altaret* skal dei reinska for oska og breida eit klæde av purpurraud ull yver det
14  og leggja uppå det alle gognene som dei hev til altartenesta: glodpannone og steikjespiti og eldskuflene og blodbollane, alle gognene som høyrer til altaret, og so skal dei breida ein feld av takasskinn yver det og setja berestengene i.
15  Og når Aron og sønene hans er ferdige og hev sveipt inn heilagdomen, og alle dei gognene som høyrer til heilagdomem, og heren skal taka ut, då skal dei hine Kahats-borni koma og bera; men dei må ikkje røra heilagdomen; gjer dei det, lyt dei døy. Dette er det Kahats-borni skal bera av det som høyrer til møtetjeldet.
16  Eleasar, son åt Aron, presten, skal hava tilsynet med lampeoljen og den angande røykjelsen og det daglege matofferet og salvingsoljen, og med heile tabernaklet og alt som det finst av heilage ting og gogner som høyrer til.
17  Og Herren tala til Moses og Aron og sa:
18  Lat ikkje Kahats-greini verta utrudd or Levi-ætti!
19  Høyr no kva de skal gjera med dei, so dei kann få leva og ikkje tarv døy når dei kjem innåt dei høgheilage tingi: Aron og sønene hans skal ganga inn og setja dei, ein for ein, til det arbeidet dei hev å gjera, og syna dei byrdene dei skal bera.
20  Men sjølve må dei ikkje ganga inn, ikkje so mykje som ein augneblink, og ikkje skoda det heilage; for då lyt dei døy.
21  Og Herren tala til Moses og sa:
22  Gersons-borni skal du taka tal på etter ætter og ættegreiner.
23  Dei som er millom tretti og femti år, skal du mynstra, alle som er arbeidsføre so dei kann gjera det som skal gjerast i møtetjeldet.
24  Høyr no kva det er Gersons-ættene hev og gjera, kva dei skal taka vare på, og kva dei skal bera:
25  dei skal bera åklædevevene som høyrer til tabernaklet, og møtetjeldet og taket og takasskinnstekket som ligg ovanpå taket, og teppet til møtetjelddøri
26  og umhengi til fyregarden og teppet i porten til fyregarden som er i kring tabernaklet og altaret, og tjeldtogi og alle arbeidsgreidone som høyrer til; og alt som er å gjera med det, skal dei greida.
27  Etter det som Aron og sønene hans segjer, skal Gersons-borni retta seg i alle måtar, både med beringi og med alt anna arbeid dei hev, og de lyt setja dei fyre å taka vel vare på alt det dei skal bera.
28  Dette er det Gersons-ættene skal stella med i møtetjeldet, og Itamar, son åt Aron, presten, skal rettleida dei i alt dei hev å gjera.
29  So skal du mynstra Merari-borni etter ætter og ættegreiner.
30  Dei som er millom tretti og femti år, skal du mynstra, alle som er arbeidsføre so dei kann gjera det som skal gjerast i møtetjeldet.
31  Det dei hev å bera og skal hava umsut for i møtetjeldet, det er plankane i tabernaklet med tverrstengene og stolpane og stabbane som høyrer til,
32  og stolpane til fyregarden med stabbar og pålar og tog, og all reidskapen som høyrer til, og alt som trengst med arbeidet med det, og de skal nemna for dei kvar ting som de vil hava dei til å taka vare på å bera.
33  Dette er det Merari-ættene skal gjera, det dei skal stella med i møtetjeldet, og Itamar, son åt Aron, presten, skal rettleida dei.
34  Då no Moses og Aron og hovdingane yver lyden hadde mynstra Kahats-borni, ætt for ætt og ættgrein for ættgrein,
35  so mange av dei som var millom tretti og femti år gamle og arbeidsføre so dei kunde gjera tenesta i møtetjeldet,
36  so var det tvo tusund og sju hundrad og femti mann som var mynstra, kvar etter si ætt.
37  Det var talet på dei som vart mynstra i Kahats-ættene, dei som gjorde tenesta i møtetjeldet, og som Moses og Aron mynstra etter det bodet som Herren hadde sendt Moses med.
38  Då Gersons-borni var mynstra ætt for ætt og ættgrein for ættgrein,
39  so mange av dei som var millom tretti og femti år gamle og arbeidsføre so dei kunde gjera tenesta i møtetjeldet,
40  so var det tvo tusund og seks hundrad og tretti mann som var mynstra, kvar etter si ætt og ættgrein.
41  Det var talet på dei som vart mynstra i Gersons-ættene, dei som gjorde tenesta i møtetjeldet, og som Moses og Aron mynstra etter Herrens bod.
42  Då Merari-borni og ættene deira var mynstra ætt for ætt og ættgrein for ættgrein,
43  so mange av dei som var millom tretti og femti år gamle og arbeidsføre so dei kunde gjera tenesta i møtetjeldet,
44  so var det tri tusund og tvo hundrad mann som var mynstra, kvar etter si ætt.
45  Det var talet på dei som vart mynstra i Merari-ættene, dei som Moses og Aron mynstra etter det bodet som Herren hadde sendt Moses med.
46  Då alle levitar millom tretti og femti år var talde, alle som var føre til å gjera tenesta i møtetjeldet med bering eller anna arbeid,
47  og Moses og Aron og Israels Hovdingar hadde mynstra dei etter ætter og ættgreiner,
48  so var det åtte tusund og fem hundrad og åtti mann.
49  Etter Herrens bod vart dei mynstra, og Moses stod fyre mynstringi; og dei vart sette til å gjera kvar sitt arbeid og bera kvar si byrd; og dei som Moses mynstra, var dei som Herren hadde sett han til å mynstra.
 
 
# Fjerde Mosebok 5
1  Og Herren tala til Moses og sa:
2  Seg til Israels-borni at dei skal senda alle spillsjuke ut or lægret, og alle som hev flod, og alle som hev vorte ureine av lik.
3  Anten det er menner eller kvinnor, so skal de hava dei burt; ut or lægret skal de senda dei, so dei ikkje skal gjera lægret deira ureint, der eg bur midt imillom dei.
4  Og Israels-borni gjorde so og sende dei ut or lægret. Som Herren hadde sagt til Moses, so gjorde Israels-borni.
5  Og Herren tala til Moses og sa:
6  Seg til Israels-borni: Når ein mann eller ei kvinna gjer ei eller onnor synd og er utrue mot Herren, so dei fører skuld yver seg,
7  so skal dei skrifta den syndi dei hev gjort, og det dei hev kome til med urett, skal dei gjeva att alt saman og endå leggja attåt femteparten av verdet; dei skal gjeva det til den dei hev synda i mot.
8  Lever han ikkje lenger, og finst det ingen kravsmann etter han, som dei kann greida ut boti til, so skal den boti dei lyt leggja, gjevast til Herren og høyra presten til, umfram soningsveren, som skal ofrast til soning for dei.
9  Og alle reidor, alt det som Israels-borni helgar og kjem til presten med, skal vera hans.
10  Alt det som folk helgar, skal han hava; det dei gjev presten skal høyra han til.
11  Og Herren tala til Moses og sa:
12  Tala til Israels-borni og seg til dei: Når ei kona kjem på avveg og er utru mot mannen sin,
13  og ein annan mann ligg hjå henne, men mannen hennar ikkje veit um det, av di ho hev skjemt seg ut i løyndom, og der ikkje er noko vitne mot henne, og ingen hev kome yver henne,
14  og det so kjem ei åbryskaps-ånd yver han, so han mistrur kona si, og ho verkeleg hev skjemt seg ut, eller åbryskaps-åndi kjem yver han, so han mistrur kona si, endå ho ikkje hev skjemt seg ut,
15  so skal mannen taka kona med seg til presten og hava med ei offergåva for henne; det skal vera tiandeparten av ein efa byggmjøl; men han skal ikkje slå olje på mjølet eller leggja røykjelse attmed; for det er eit åbryskaps-matoffer, eit minnings-matoffer, som skal minna um eit brot.
16  Presten skal leida kona fram for Herrens åsyn.
17  Han skal henta heilagt vatn i ei leirskål og taka noko av dusti som er på golvet i tabernaklet, og hava uppi vatnet,
18  og når han hev leidt kvinna fram for Herrens åsyn, skal han løysa upp håret hennar og gjeva henne minnings-matofferet i hendene - eit åbryskaps-matoffer er det - og i si hand skal han halda det vonde vatnet som valdar forbanning.
19  So skal presten lata kvinna gjera eiden og segja til henne: So sant ingen hev lege hjå deg, og so sant du ikkje hev vore utru mot mannen din og skjemt deg ut, so skal du inkje mein hava av dette vonde vatnet som valdar forbanning.
20  Men er det so at du hev vore utru mot mannen din og skjemt deg ut, og at ein annan enn din eigen mann hev lege hjå deg
21  - no skal presten lesa upp forbannings-eiden for kona og segja til henne: - so skal Herren gjera deg til ei forbanning og ein eid hjå folket ditt; han skal lata mjødmi di minka og buken din bolna,
22  og dette vatnet som valdar forbanning, skal siga ned i livet ditt, so buken din bolnar og mjødmi di minkar. Og kvinna skal segja: Amen! Amen!
23  Sidan skal presten skriva desse forbanningane upp på eit blad og tvo dei av i det vonde vatnet;
24  So skal han lata kvinna drikka det vonde vatnet som valdar forbanning, og ulukkevatnet skal siga ned i livet hennar og valda verk.
25  So skal presten taka åbryskaps-matofferet utor handi på kvinna og svinga det att og fram for Herrens åsyn og bera det fram åt altaret;
26  og han skal taka ein neve av matofferet til minningsoffer og brenna det på altaret. Og når han hev gjeve kvinna vatnet, og ho hev drukke det,
27  då skal det henda at dersom ho hev skjemt seg ut og vore utru mot mannen sin, so skal ulukkevatnet siga ned i livet hennar og valda verk; buken hennar skal bolna og mjødmi minka; og den kvinna skal verta til ei forbanning hjå folket sitt.
28  Men er ho rein og ikkje hev skjemt seg ut, so skal ho vera uskadd og barnkjømd.
29  Dette de lovi um åbryskap: Når ei kvinna er utru mot mannen sin og skjemmer seg ut,
30  eller når det kjem ei åbryskaps-ånd yver ein mann, so han mistrur kona si, då skal han leida kvinna fram for Herrens åsyn, og presten skal gjera med henne alt det som er sagt i denne lovi.
31  Mannen skal vera fri for skuld, men kvinna lyt lida for brotet sitt.
 
 
# Fjerde Mosebok 6
1  Og Herren tala til Moses og sa:
2  Tala til Israels-borni og seg til dei: Når ein mann eller kvinna gjer ein nasirear-lovnad og vigjer seg til Herren,
3  so skal dei halda seg ifrå vin og sterke drykker; dei må ikkje smaka vineddik eller annan sterk eddik; dei må ikkje drikka nokon drykk som er tillaga av druvor, og ikkje eta druvor, korkje friske eller turre.
4  So lenge vigsla varer, må dei ikkje eta noko som er tillaga av vintreet, frå kjerna til skal.
5  So lenge vigslingslovnaden gjeld, må det ikkje koma rakekniv på hovudet åt den som er vigd; alt til vigslingstidi er ute, skal han vera heilag; han skal lata hovudhåret sitt veksa fritt.
6  So lenge han er vigd til Herren, må han ikkje koma innåt noko lik.
7  Um far eller mor eller bror eller syster hans døyr, so må han ikkje for deira skuld gjera seg urein; for merket på hans vigsla til hans Gud er på hovudet hans.
8  Alt medan vigsla varer, er han heilag for Herren.
9  Brådøyr det nokon innmed han og fører ureinskap yver det vigde hovudet hans, so skal han raka hovudet sitt den dagen han vert rein att; den sjuande dagen skal han raka det;
10  og den åttande dagen skal han koma til presten, til møtetjelddøri, med tvo turtelduvor eller tvo duveungar,
11  og presten skal ofra dei, den eine til syndoffer og den andre til brennoffer, og gjera soning for han, so han vert rein for den syndi han førde yver seg då han kom innåt liket. So skal han same dagen helga hovudet sitt,
12  og vigja seg for Herren att for like lang tid som han fyrst hadde lova, og bera fram eit årsgamalt lamb til skuldoffer. Den fyrste vigslingstidi gjeld ikkje meir, etter di vigsla hans vart utskjemd.
13  So er lovi um nasirearen: Den dagen vigslingstidi hans er ute, skal dei leida han fram åt møtetjelddøri,
14  og han skal bera fram offeret sitt for Herren: eit årsgamalt lytelaust verlamb til brennoffer og eit årsgamalt lytelaust saulamb til syndoffer og ein lytelaus ver til takkoffer
15  og ei korg med usyrt brød som er baka av fint mjøl, og hellekakor med olje i, og oljesmurde tunnbrødleivar, med matoffer og drykkoffer som høyrer til.
16  Og presten skal bera det fram for Herrens åsyn og ofra syndofferet og brennofferet hans;
17  og av veren skal han stella til eit takkoffer åt Herren og bera det fram saman med usyrdebrød-korgi, og so skal han bera fram matofferet og drykkofferet hans.
18  Sidan skal nasirearen raka det vigde hovudet sitt innmed møtetjelddøri og taka det vigde hovudhåret sitt og leggja det på elden som brenn under takkofferet.
19  Og presten skal taka den eine bogen av veren, kokt, og ei hellekaka av dei som er i korgi, og ein tunnbrødleiv og leggja det i hendene på nasirearen, etter han hev raka av seg vigslingsmerket sitt.
20  Desse gåvone skal presten svinga for Herrens åsyn; dei er heilage og skal høyra presten til, umfram svingebringa og lyftelåret. Sidan kann nasirearen drikka vin.
21  Dette er lovi for den som gjer ein nasirear-lovnad, desse gåvone skal han bera fram for Herren attpå vigsla si, umfram det han elles hev råd til; han skal halda seg etter lovnaden han hev gjort, umfram det som lovi um vigsla hans krev.
22  Og Herren tala til Moses og sa:
23  Tala til Aron og sønene hans og seg: So skal de segja når de velsignar Israels-borni:
24  Herren velsigne deg og vare deg!
25  Herren late sit andlet lysa mot deg og vere deg nådig!
26  Herren lyfte si åsyn på deg og gjeve deg fred!
27  Soleis skal dei leggja mitt namn på Israels-borni, og so vil eg velsigna dei.
 
 
# Fjerde Mosebok 7
1  Då Moses hadde fenge reist tabernaklet og hadde salva og helga det og alt som til høyrde, og salva og helga altaret med alt som til høyrde,
2  då kom Israels jarlar, ættehovdingane og fylkesstyrarane, dei som stod yver alle som var mynstra,
3  og førde offergåvone sine fram for Herrens åsyn; det var seks husvogner og tolv uksar, ei vogn frå tvo og tvo av hovdingane og ein ukse frå kvar av dei. Det kom dei til tabernaklet med,
4  og Herren sa til Moses:
5  Tak i mot det av dei! De skal hava det til arbeidet ved møtetjeldet, og du skal gjeva det til levitane, etter som kvar treng det til arbeidet sitt.
6  So tok Moses imot vognene og uksane og gav dei til levitane.
7  Gersons-borni fekk tvo vogner og fire uksar som dei skulde hava til å greida arbeidet sitt med.
8  Og Merari-borni fekk fire vogner og åtte uksar som dei skulde greida sitt arbeid med; og Itamar, son åt Aron, presten, skulde rettleida dei.
9  Kahats-borni fekk ikkje noko; for dei skulde taka vare på dei heilage tingi og bera dei på herdane.
10  Den dagen altaret vart salva, kom hovdingane med vigslegåvor og bar dei fram åt altaret.
11  Då sa Herren til Moses: Lat hovdingane bera fram gåva si til altarvigsla kvar sin dag!
12  Den som bar fram gåva si fyrste dagen, var Nahson, son åt Amminadab, hovdingen yver Juda-ætti.
13  Gåva hans var eit sylvfat som vog hundrad og tretti sekel, og ein sylvbolle som vog sytti sekel etter heilag vekt, båe fyllte med fint mjøl som var blanda med olje, til matoffer,
14  og ei gullskål som vog ti sekel og var fyllt med røykjelse,
15  og ein ung ukse og ein ver og eit årsgamalt verlamb til brennoffer,
16  og ein geitebukk til syndoffer
17  og til takkoffer tvo uksar og fem verar og fem bukkar og fem årsgamle verlamb. Det var gåva frå Nahson, som åt Amminadab.
18  Andre dagen kom Netanel, son åt Suar, hovdingen yver Issakars-ætti,
19  og bar fram gåva si: eit sylvfat som vog hundrad og tretti sekel, og ein sylvbolle som vog sytti sekel etter heilag vekt, båe fyllte med fint mjøl som var blanda med olje, til matoffer,
20  og ei gullskål som vog ti sekel og var fyllt med røykjelse,
21  og ein ung ukse og ein ver og eit årsgamalt verlamb til brennoffer,
22  og ein geitebukk til syndoffer,
23  og til takkoffer tvo uksar og fem verar og fem bukkar og fem årsgamle verlamb. Det var gåva frå Netanel, som åt Suar.
24  Tridje dagen kom hovdingen yver Sebulons-borni, Eliab, son åt Helon,
25  med gåva si, og det var eit sylvfat som vog hundrad og tretti sekel, og ein sylvbolle som vog sytti sekel etter heilag vekt, båe fyllte med fint mjøl som var blanda med olje, til matoffer,
26  og ei gullskål som vog ti sekel og var fylt med røykjelse,
27  og ein ung ukse og ein ver og eit årsgamalt verlamb til brennoffer,
28  og ein geitebukk til syndoffer,
29  og til takkoffer tvo uksar og fem verar og fem bukkar og fem årsgamle verlamb. Det var gåva frå Eliab, son åt Helon.
30  Fjorde dagen kom hovdingen yver Rubens-borni, Elisur, son åt Sede'ur.
31  Gåva han bar fram, var eit sylvfat som vog hundrad og tretti sekel, og ein sylvbolle som vog sytti sekel etter heilag vekt, båe fyllte med fint mjøl som var blanda med olje, til matoffer,
32  og ei gullskål som vog ti sekel og var fyllt med røykjelse,
33  og ein ung ukse og ein ver og eit årsgamalt verlamb til brennoffer,
34  og ein geitebukk til syndoffer,
35  og til takkoffer tvo uksar og fem verar og fem bukkar og fem årsgamle verlamb. Det var gåva frå Elisur, son åt Sede'ur.
36  Femte dagen kom hovdingen yver Simeons-borni, Selumiel, son åt Surisaddai.
37  Gåva han hadde med seg, var eit sylvfat som vog hundrad og tretti sekel, og ein sylvbolle som vog sytti sekel etter heilag vekt, båe fyllte med fint mjøl som var blanda med olje, til matoffer,
38  og ei gullskål som vog ti sekel og var fyllt med røykjelse,
39  og ein ung ukse og ein ver og eit årsgamalt verlamb til brennoffer,
40  og ein geitebukk til syndoffer,
41  og til takkoffer tvo uksar og fem verar og fem bukkar og fem årsgamle verlamb. Det var gåva frå Selumiel, son åt Surisaddai.
42  Sette dagen kom hovdingen yver Gads-borni, Eljasaf, son åt De'uel.
43  Og gåva hans var eit sylvfat som vog hundrad og tretti sekel, og ein sylvbolle som vog sytti sekel etter heilag vekt, båe fyllte med fint mjøl som var blanda med olje, til matoffer,
44  og ei gullskål som vog ti sekel og var fyllt med røykjelse,
45  og ein ung ukse og ein ver og eit årsgamalt verlamb til brennoffer
46  og ein geitebukk til syndoffer,
47  og til takkoffer tvo uksar og fem verar og fem bukkar og fem årsgamle verlamb. Det var gåva frå Eljasaf, son åt De'uel.
48  Sjuande dagen kom hovdingen yver Efra'ims-borni, Elisama, son åt Ammihud.
49  Gåva hans var eit sylvfat som vog hundrad og tretti sekel, og ein sylvbolle som vog sytti sekel etter heilag vekt, båe fyllte med fint mjøl som var blanda med olje, til matoffer,
50  og ei gullskål som vog ti sekel og var fyllt med røykjelse,
51  og ein ung ukse og ein ver og eit årsgamalt verlamb til brennoffer
52  og ein geitebukk til syndoffer,
53  og til takkoffer tvo uksar og fem verar og fem bukkar og fem årsgamle verlamb. Det var gåva frå Elisama, som åt Ammihud.
54  Åttande dagen kom hovdingen yver Manasse-borni, Gamliel, son åt Pedasur.
55  Hans gåva var eit sylvfat som vog hundrad og tretti sekel, og ein sylvbolle som vog sytti sekel etter heilag vekt, båe fyllte med fint mjøl som var blanda med olje, til matoffer,
56  og ei gullskål som vog ti sekel og var fyllt med røykjelse,
57  og ein ung ukse og ein ver og eit årsgamalt verlamb til brennoffer
58  og ein geitebukk til syndoffer,
59  og til takkoffer tvo uksar og fem verar og fem bukkar og fem årsgamle verlamb. Det var gåva frå Gamliel, son åt Pedasur.
60  Niande dagen kom hovdingen yver Benjamins-borni, Abidan, son åt Gideoni.
61  Han gav eit sylvfat som vog hundrad og tretti sekel, og ein sylvbolle som vog sytti sekel etter heilag vekt, båe fyllte med fint mjøl som var blanda med olje, til matoffer,
62  og ei gullskål som vog ti sekel og var fyllt med røykjelse,
63  og ein ung ukse og ein ver og eit årsgamalt verlamb til brennoffer
64  og ein geitebukk til syndoffer,
65  og til takkoffer tvo uksar og fem verar og fem bukkar og fem årsgamle verlamb. Det var gåva frå Abidan, son åt Gideoni.
66  Tiande dagen kom hovdingen yver Dans-borni, Akieser, son åt Ammisaddai.
67  Det han gav var eit sylvfat som vog hundrad og tretti sekel, og ein sylvbolle som vog sytti sekel etter heilag vekt, båe fyllte med fint mjøl som var blanda med olje, til matoffer,
68  og ei gullskål som vog ti sekel og var fyllt med røykjelse,
69  og ein ung ukse og ein ver og eit årsgamalt verlamb til brennoffer
70  og ein geitebukk til syndoffer,
71  og til takkoffer tvo uksar og fem verar og fem bukkar og fem årsgamle verlamb. Det var gåva frå Akieser, son åt Ammisaddai.
72  Ellevte dagen kom hovdingen yver Asers-borni, Pagiel, son åt Okran.
73  Han og gav eit sylvfat som vog hundrad og tretti sekel, og ein sylvbolle som vog sytti sekel etter heilag vekt, båe fyllte med fint mjøl som var blanda med olje, til matoffer,
74  og ei gullskål som vog ti sekel og var fylt med røykjelse,
75  og ein ung ukse og ein ver og eit årsgamalt verlamb til brennoffer
76  og ein geitebukk til syndoffer,
77  og til takkoffer tvo uksar og fem verar og fem bukkar og fem årsgamle verlamb. Det var gåva frå Pagiel, son åt Okran.
78  Tolvte dagen kom hovdingen yver Naftali-borni, Akira, son åt Enan,
79  og han gav og eit sylvfat som vog hundrad og tretti sekel, og ein sylvbolle som vog sytti sekel etter heilag vekt, båe fyllte med fint mjøl som var blanda med olje, til matoffer,
80  og ei gullskål som vog ti sekel og var fyllt med røykjelse,
81  og ein ung ukse og ein ver og eit årsgamalt verlamb til brennoffer
82  og ein geitebukk til syndoffer,
83  og til takkoffer tvo uksar og fem verar og fem bukkar og fem årsgamle verlamb. Det var gåva frå Akira, son åt Enan.
84  Dette var vigslingsgåvone Israels hovdingar då altaret vart salva: Tolv sylvfat var det og tolv sylvbollar og tolv gullskåler.
85  Kvart sylvfat vog hundrad og tretti sekel og kvar sylvbolle sytti sekel; alle sylvkoppane i hop vog tvo tusund og fire hundrad sekel etter heilag vekt.
86  Dei tolv gullskålene som var fyllte med røykjelse, vog ti sekel kvar etter heilag vekt; alle gullskålene i hop vog hundrad og tjuge sekel.
87  Storfeet til brennofferet var i alt tolv uksar; attåt det kom tolv verar og tolv årsgamle verlamb med matoffer som til høyrde, og tolv geitebukkar til syndoffer.
88  Og storfeet til takkofferet var i alt fire og tjuge uksar; attåt det kom seksti verar og seksti bukkar og seksti årsgamle verlamb. Det var vigslegåvone som vart framborne då altaret var salva.
89  Og når Moses gjekk inn i møtetjeldet og skulde tala til han*, so høyrde han røysti tala med han frå nådestolen som var yver vitnemålskista, frå romet millom båe kjerubane; soleis tala han* til han.
 
 
# Fjerde Mosebok 8
1  Og Herren sa til Moses:
2  Tala til Aron og seg til han: Når du set upp lampone, so skal du laga det so at alle sju lampone kastar ljoset frametter, på romet framanfor ljosestaken.
3  Og Aron gjorde so; han sette upp lampone so ljoset fall frametter, på romet framfor ljosestaken, som Herren hadde sagt Moses fyre.
4  Ljosestaken var gjord av drive gull; både leggen og kruna var drive arbeid. Etter det bilete som Herren hadde synt Moses, hadde han gjort ljosestaken.
5  Og Herren tala til Moses og sa:
6  Du skal taka ut levitane millom Israels-borni og reinsa dei.
7  So skal du fara åt når du reinsar dei: Du skal skvetta reinsingsvatn på dei, og dei skal fara yver heile lekamen med rakekniven og tvo klædi sine, so dei er reine.
8  So skal dei taka ein ung ukse og matofferet som høyrer til: fint mjøl blanda med olje, og til syndoffer skal du taka ein annan ung ukse.
9  Du skal segja til levitane at dei skal koma fram til møtetjeldet, og so skal du kalla i hop heile Israels-lyden
10  og føra levitane fram for Herrens åsyn. So skal Israels-borni leggja hendene på levitane,
11  og Aron skal vigja dei for Herrens åsyn til eit svingeoffer frå Israels-borni; og sidan skal dei tena Herren; det skal vera deira kall.
12  So skal levitane leggja hendene på hovudet åt uksane, og du skal ofra den eine til syndoffer og den andre til brennoffer åt Herren og gjera soning for levitane.
13  So skal du då føra levitane fram for Aron og sønene hans og vigja dei, so dei vert eit svingeoffer for Herren.
14  Soleis skal du skilja levitane ut ifrå hine Israels-borni, og dei skal høyra meg til,
15  og sidan, når du hev reinsa og vigt dei, skal dei koma og gjera tenesta i møtetjeldet.
16  For dei er ei gåva til meg, ei gåva frå Israels-borni; eg valde meg dei i staden for dei som kjem fyrst frå morsliv, alt det som er frumbore hjå Israels-borni.
17  For mitt er alt det som er frumbore hjå Israels-borni, både folk og fe; den dagen eg slo i hel alt frumbore i Egyptar-landet, helga eg det åt meg.
18  Men no hev eg teke levitane i staden for alle dei frumborne Israels-borni;
19  eg tok dei ut millom Israels-borni og gav dei til Aron og sønene hans, på den måten at dei skulde gjera tenesta i møtetjeldet for Israels-borni og gjera soning for dei, so Israels-borni ikkje skal koma innåt heilagdomen og soleis føra ulukka yver seg.
20  Moses og Aron og heile Israels-lyden gjorde i alle måtar so med levitane som Herren hadde sagt Moses fyre.
21  Og levitane reinsa seg og tvo klædi sine, og Aron vigde dei for Herrens åsyn og gjorde soning for dei, so dei vart reine,
22  og so kom dei og gjorde arbeidet sitt i møtetjeldet for augo åt Aron og sønene hans. Som Herren hadde sagt Moses fyre, so gjorde dei med levitane.
23  Og Herren tala til Moses og sa:
24  Dette er lovi som gjeld for levitane: Frå dei er fem og tjuge år gamle, skal dei standa i tenesta og gjera alt det arbeidet som trengst i møtetjeldet;
25  men so snart dei hev fyllt femti år, skal dei gjeva seg utor tenesta og ikkje arbeida lenger.
26  Dei kann vera brørne sine til hjelp i møtetjeldet med eitt og anna som er å gjera der, men dei skal ikkje hava fast tenesta. Soleis skal du skipa det med levitane og tenesta deira.
 
 
# Fjerde Mosebok 9
1  Året etter dei hadde fare frå Egyptar-landet, i den fyrste månaden, tala Herren til Moses i Sinai-øydemarki og sa:
2  Israels-borni skal halda påskehelg på den tid som er sett.
3  Fjortande dagen i denne månaden, solegladsbel, skal de høgtida påskehelgi på si visse tid; alle dei lover og fyresegner som gjeld for påskehelgi skal de fylgja.
4  Då tala Moses til Israels-borni og sa dei skulde høgtida påskehelgi,
5  og so heldt dei påskehelg i Sinai-øydemarki den fjortande dagen i den fyrste månaden, solegladsbel; Israels-borni gjorde i alle måtar som Herren hadde sagt Moses fyre.
6  Det var nokre menner som hadde vorte ureine av eit lik og ikkje kunde halda påskehelg den dagen; dei gjekk same dagen fram for Moses og Aron
7  og sa til han: Me hev vorte ureine av eit lik; kvi skal me verta attsette og ikkje få bera fram Herrens offergåva i rett tid saman med hine Israels-borni?
8  Då sa Moses til dei: Venta eit bel, so eg fer høyra kva Herren segjer um dette!
9  Og Herren tala til Moses og sa:
10  Tala til Israels-borni og seg: Um nokon av dykk eller etterkomarane dykkar hev vorte ureine av lik eller er på langferd, so skal dei like fullt halda påskehelg for Herren.
11  Den fjortande dagen i den andre månaden, solegladsbel, skal dei halda helg; attåt usyrt brød og bitre urter skal dei eta påskelambet.
12  Dei må ikkje leiva noko av det til morgonen og ikkje brjota noko bein i det. Alle dei fyresegnene som gjeld for påskehelga, skal dei fylgja.
13  Men den som er rein og som ikkje er ute og ferdast, og som endå let vera og halda påskehelg, han skal rydjast ut or folket sitt, for di han ikkje hev bore fram Herrens offergåva i rett tid; den mannen skal lida for syndi si.
14  Og når ein framand som held til hjå dykk, vil halda påskehelg for Herren, so skal han og fylgja dei lovene og fyresegnene som gjeld for påskehelgi. Det skal gjelda ei lov for dykk alle, for den framande so vel som den som den som er fødd og alen i landet.
15  Den dagen tabernaklet vart reist, sveipte skyi seg kringum tabernaklet, um tjeldet som gøymde vitnemålet; men um kvelden vart det som ein eld og sjå yver tabernaklet, og den heldt seg det alt til um morgonen.
16  Og soleis var det stødt: Det låg ei sky yver det* og um natti ein eldsljoske.
17  Og kvar gong skyi letta seg upp ifrå tjeldet, tok Israels-borni ut med ein gong, og der som skyi let seg ned, der lægra dei seg;
18  etter Herrens ord tok Israels-borni ut, og etter Herrens ord slo dei læger; men so lenge skyi held seg yver tabernaklet, heldt dei seg i lægret.
19  Låg skyi lenge yver tabernaklet, so retta Israels-borni seg etter det som Herren hadde sagt, og tok ikkje ut.
20  Stundom låg skyi berre nokre få dagar yver tabernaklet; då heldt dei seg i lægret so lenge Herren vilde.
21  Stundom låg skyi der berre frå kveld til morgon; då tok dei ut med same skyi lyfte seg um morgonen. Eller ho låg der ein dag og ei natt; når skyi då lyfte seg, tok dei ut.
22  Eller ho låg der eit par dagar eller ein månad eller endå lenger. Når skyi drygde so lenge og vart liggjande yver tabernaklet, heldt Israels-borni seg i lægret og tok ikkje ut; men so snart ho steig til vers, tok dei ut.
23  Etter Herrens ord lægra dei seg, og etter herrens ord tok dei ut. Dei retta seg etter Herrens vilje, soleis som Moses hadde sagt frå Herren.
 
 
# Fjerde Mosebok 10
1  Og Herren tala til Moses og sa:
2  Gjer deg tvo lurar av drive sylv! Dei skal du hava til å kalla lyden i hop med og til å varsla folket når lægret skal flytjast.
3  Blæs de i båe, so skal heile lyden samla seg hjå deg framanfor møtetjelddøri;
4  blæs de berre i ein, so skal styresmennene, hovdingane yver Israels-ættene, samla seg hjå deg.
5  Når de blæs alarm, so skal dei flokkane fara i veg som hev lægret sitt i aust;
6  når de blæs alarm andre gongen, so skal dei som ligg i sud, taka ut. Alarm skal de blåsa kvar gong de bryt upp frå lægret;
7  men når du vil kalla lyden i hop til ålmannamøte, skal de låta lint i lurane og ikkje blåsa alarm.
8  Arons-sønene, prestane, er det som skal blåsa i dei. Dette skal vera ei æveleg lov for dykk, frå ætt til ætt.
9  Og når de gjeng i strid i landet mot ein fiende som tek på dykk, so skal de blåsa alarm med lurane; då skal Herren dykkar Gud koma dykk i hug, so de vert berga for fiendane.
10  Og på glededagane dykkar og høgtidene og nymånedagane skal de låta i lurane når de ofrar brennofferi og takkofferi dykkar, so det kann minna dykkar Gud um dykk; eg er Herren dykkar Gud.
11  Tjugande dagen i andre månaden i det andre året lyfte skyi seg upp ifrå vitnemåls-tabernaklet,
12  Då tok Israels-borni ut og for frå Sinai-øydemarki, dagsleid etter dagsleid, og skyi let seg ned att i Paran-øydemarki.
13  Dette var fyrste gongen dei braut lægret, og det var etter Herrens bod, som Moses hadde kunngjort for dei.
14  Fyrst tok Juda-heren ut med fana si, flokk i flokk. Det var Nahson, son åt Amminadab, som stod yver Juda-flokken;
15  yver Issakars-flokken stod Netanel, son åt Suar,
16  og yver Sebulons-flokken Eliab, son åt Helon.
17  So vart tabernaklet teke ned, og Gersons-borni og Merari-borni for i veg, dei som bar tabernaklet.
18  So tok Rubens-heren ut med fana si, flokk i flokk. Det var Elisur, son åt Sede'ur, som stod yver Rubens-flokken;
19  yver Simeons-flokken stod Selumiel, son åt Surisaddai,
20  og yver Gads-flokken Eljasaf, son åt De'uel.
21  So tok Kahats-borni i veg, dei som bar dei høgheilage tingi, og fyrr dei kom fram, hadde dei hine* reist tabernaklet.
22  So tok Efra'ims-heren ut med fana si, flokk i flokk. Det var Elisama, son åt Ammihud, som stod yver Efra'ims-flokken;
23  yver Manasse-flokken stod Gamliel, son åt Pedasur,
24  og yver Benjamins-flokken Abidan, son åt Gideoni.
25  So tok Dans-heren ut med fana si, flokk i flokk; dei var attarst i fylkingi. Det var Akieser, son åt Ammisaddai, som stod yver Dans-flokken;
26  yver Asers-flokken stod Pagiel, son åt Okran,
27  og yver Naftali-flokken Akira, son åt Enan.
28  Soleis var Israels-borni fylkte når dei for i veg, herflokk etter herflokk. Då dei tok ut,
29  sa Moses til Hobab, son åt Re'uel frå Midian, verfar hans Moses: No tek me på vegen til det landet som Herren hev sagt han vil gjeva oss. Kom og ver med oss, so skal me gjera vel mot deg; for Herren hev lova Israel alt som godt er.
30  Hobab svara: Nei, eg vil fara heim til mitt eige land og mi eigi ætt.
31  Då sa Moses: Å nei, gakk ikkje frå oss! Du veit best kvar me kann setja læger i øydemarki; du lyt vera auga vårt!
32  Gjeng du med oss, so skal me gjeva deg mykje godt når me fær alt det gode som Herren vil gjeva oss.
33  So for dei då frå Herrens fjell tri dagsleider fram, og Herrens paktkista for fyre dei alle tri dagane og leita etter ein kvilestad for dei.
34  Herrens sky stod yver dei um dagen når dei for ifrå lægret.
35  Og kvar gong kista tok i veg, sa Moses: Reis deg, Herre, so fiendane dine vert spreidde, og dei som hatar deg, flyr for di åsyn!
36  Og når ho let seg ned, sa han: Kom attende, Herre, til alle dei tusund Israels-ættene!
 
 
# Fjerde Mosebok 11
1  Det var ein gong folket klaga seg, og Herren mislika det; for då Herren høyrde det, vart han harm, og elden hans slo ned millom dei og herja i den eine enden av lægret.
2  Då ropa folket på Moses, og Moses bad til Herren; so slokna elden av.
3  Sidan kalla han den stade Tabera* av di Herrens eld slo ned millom dei.
4  Men den ihoprekne mugen som var med dei, fyste etter annan kost; då for Israels-borni og til å jamra seg att og sa: Å, gjev me hadde kjøt å eta!
5  Me kjem i hug fisken som me fekk kostelaust i Egyptar-land, og graskari og melonane og purren og raudlauken og kvitlauken;
6  men no turkar me reint upp, for her finst ingen ting; me ser ikkje anna for augo enn manna.
7  Manna var likt korianderfrø og såg ut som bdellium.
8  Folket for utyver og sanka det og mol det på handkvern eller støytte det sund i mortel. Sidan koka dei det i gryta eller laga kakor av det; då smaka det som oljekaka.
9  Når doggi fall ned yver lægri um natti, fylgde det manna med.
10  Då Moses høyrde gråt frå kvart einaste hus og såg at Herren var fælande harm, tykte han det var ilt
11  og sa til Herren: Kvi hev du fare so hardt med tenaren din, og kvi hev du ingen godhug for meg, sidan du hev lagt på meg slik ei byrd som å syta for heile dette folket?
12  Hev då eg gjeve dei livet eller sett dei inn i verdi, sidan du segjer at eg skal halda dei på armen, som barnfostren held sugebarnet, og bera dei fram til det landet du hev lova federne deira?
13  Kvar skal eg taka kjøt frå til heile dette folket? For dei heng yver meg med gråt og segjer: Gjev oss kjøt so me får eta!
14  Ikkje kann eg åleine syta for heile dette folket; det er meir enn eg orkar.
15  Vil du fara so med meg, so drep meg heller med ein gong, so sant du hev godhug for meg, og lat meg sleppa sjå mi eigi ulukka.
16  Då sa Herren til Moses: Kalla meg i hop sytti av dei gjævaste menner i Israel, dei som du veit er dei gjævaste millom folket og tilsynsmenner for dei! Tak dei so med deg til møtetjeldet og lat dei standa det hjå deg,
17  so vil eg koma ned og tala med deg der, og eg vil lata dei og få av den åndi som er yver deg, so dei kann hjelpa deg og bera all den tyngsla du hev av folket, og du ikkje tarv bera henne åleine.
18  Og til folket skal du segja: Helga dykk til i morgon, so skal de få kjøt å eta, etter di de jamra dykk for Herren og sa: Å gjev me hadde kjøt å eta! For i Egyptar-land hadde me det godt. No vil Herren gjeva dykk kjøt som de skal eta av,
19  og det ikkje ein dag, eller tvo eller fem eller ti eller tjuge dagar,
20  men ein heil månad, til de ikkje toler lukti av det lenger, og det byd dykk imot, for di de mismætte Herren som er midt imillom dykk, og jamra dykk for hans åsyn og sa: Kvi for me då frå Egyptar-land?
21  Moses svara: Seks hundrad tusund mann til fots er det folket som eg fylgjest med, og du segjer at du vil gjeva dei kjøt so dei hev mat for ein heil månad!
22  Skal me slakta so mange sauer og naut at det rekk til for det, eller skal all fisken i havet sankast i hop åt dei, so dei fær nok?
23  Då sa Herren til Moses: Er Herrens arm for stutt? No skal du få sjå um det gjeng deg som eg hev sagt, eller ikkje.
24  So gjekk Moses ut og kunngjorde Herrens ord for folket, og han kalla saman sytti av dei gjævaste mennene i lyden og bad dei standa rundt ikring møtetjeldet.
25  Då kom Herren ned i skyi og tala til Moses og læt dei sytti gjæve mennene få av den åndi som var yver han. Då hende det at med same åndi let seg ned yver dei, tala dei profetord, men sidan gjorde dei det ikkje meir.
26  Det var tvo menner som hadde vorte att i lægret; den eine heitte Eldad og den andre Medad. På dei let åndi seg og ned; for dei høyrde til dei som var uppskrivne, men dei hadde ikkje gjenge ut til tjeldet, og no tala dei profetord i lægret.
27  Og ein svein sprang til Moses med bod og sa: Eldad og Medad talar profetord i lægret.
28  Då tok Josva Nunsson frami, han som hadde vore fylgjesveinen åt Moses alt ifrå ungdomen, og sa: Herre Moses, forbyd dei dette!
29  Moses sa til han: Er du åbru for mi skuld? Gjev alt Herrens folk var profetar, gjev Herren vilde leggja sin Ande på dei!
30  Då Moses vel var komen attende til lægret saman med Israels hovdingar,
31  so sende Herren ein storm som sende enghønor inn ifrå havet og støytte dei ned yver lægret og markene rundt ikring, so vidt som ei dagsleid i firkant og um lag tvo alner yver marki.
32  Då stod folket upp og gjekk heile dagen og heile natti og heile den andre dagen og samla enghønone inn; ingen sanka mindre enn ti homer, og dei breidde dei utyver rundt ikring lægret.
33  Medan dei endå hadde kjøtet millom tennene, fyrr det var uppete, loga Herrens vreide upp imot folket, og han sende ein øgjeleg manndaude yver dei.
34  Difor kalla dei den staden Kibrot-Hatta'ava*; for det vart dei jorda dei som hadde vore so fysne.
35  Frå Kibrot-Hatta'ava for folket til Haserot, og der vart dei verande ei tid.
 
 
# Fjerde Mosebok 12
1  Ein gong tala Mirjam og Aron ille um Moses for den etiopkvinna skuld som han hadde teke til kona - for han hadde gift seg med ei etiopisk kvinna -
2  og dei sa: Er det berre Moses Herren hev tala med? Hev han ikkje tala med oss og? Og Herren høyrde det.
3  No var Moses ein mild og tolug mann, mildare enn alle menneske på jordi.
4  Men Herren sa brått til Moses og til Aron og til Mirjam: Gakk ut til møtetjeldet alle tri! So gjekk dei dit alle tri.
5  Og Herren kom ned i ein skystopul og stod i tjelddøri og ropa på Aron og Mirjam. Då gjekk dei ut båe tvo.
6  Og han sa: Lyd no etter ordi mine: Er det ein profet som de, so ter eg, Herren, meg for han i syner og talar med han i draumar.
7  Men so er det ikkje med Moses, tenaren min; han er tru i heile mitt hus.
8  Munn til munn talar eg med han, klårt og ikkje i gåtor, og han fær sjå Herrens skapnad. Korleis kunde de då våga å tala ille um Moses, tenaren min?
9  Og Herrens vreide loga upp imot dei, og han for burt.
10  Då skyi kvarv burt frå tjeldet, då var Mirjam spillsjuk og kvit som snø; med same Aron snudde seg mot henne, såg han at ho var spillsjuk.
11  Då sa han til Moses: Gode herre bror! Lat oss ikkje lida for ei synd me hev gjort i vår dårskap!
12  Lat henne ikkje vera som eit daudt foster, som er halvrote når det kjem ut or morslivet!
13  Då ropa Moses til Herren og sa: Å Gud, gjer henne god att!
14  Og Herren sa til Moses: Hadde far hennar sputta henne i andletet, laut ho då ikkje sitja med skam i sju dagar? No skal de stengja henne inne utanfor lægret i sju dagar, so kann dei taka henne inn att.
15  So heldt dei Mirjam innestengd utanfor lægret i sju dagar, og folket tok ikkje av stad fyrr dei hadde teke henne inn att.
16  Sidan tok folket ut frå Haserot og slo læger i Paran-øydemarki.
 
 
# Fjerde Mosebok 13
1  Og Herren tala til Moses og sa:
2  Send ut folk til å forfara Kana'ans-landet, som eg no vil gjeva Israels-borni! Ein mann for kvar fedre-ætt skal de senda, og alle skal vera av dei fremste mennene deira.
3  So sende Moses folk ut frå Paran-øydemarki, som Herren hadde sagt, og dei han sende, var alle av dei gjævaste mennene i Israel.
4  Dei heitte: Sammua, son åt Sakkur, av Rubens-ætti;
5  Safat, son åt Hori, av Simeons-ætti;
6  Kaleb, son åt Jefunne, av Juda-ætti;
7  Jigeal, son åt Josef, av Issakars-ætti;
8  Hosea, son åt Nun, av Efra'ims-ætti;
9  Palti, son åt Rafu, av Benjamins-ætti;
10  Gaddiel, son åt Sodi, av Sebulons-ætti;
11  Gaddi, son åt Susi, av Josefs-ætti, av Manasse-greini;
12  Ammiel, son åt Gemalli, av Dans-ætti;
13  Setur, son åt Mikael, av Asers-ætti;
14  Nahbi, son åt Vofsi, av Naftali-ætti;
15  Ge'uel, son åt Maki, av Gads-ætti.
16  Det var namni åt dei mennene som Moses sende ut til å rundfara landet; men Hosea, son åt Nun, kalla han Josva.
17  Han sende dei på njosningsferd til Kana'ans-landet og sa til dei: Far upp her, til sudlandet, og tak upp i fjellet
18  og sjå korleis landet er laga, og um folket som bur der, er sterkt eller veikt, um dei er få eller mange,
19  og um landet deira er godt eller låkt, og kva slag byar dei bur i, um dei bur i læger eller borger,
20  og um jordi er feit eller skrinn, og um det er tre eller ikkje. Ver trøystuge og tak med dykk noko av frukti i landet! Det var då i det belet druvone for til å mogna.
21  So tok dei av stad og endefor landet alt ifrå Sin-øydemarki til Rehob, som ligg innmed vegen til Hamat.
22  Dei for upp frå sudlandet og kom til Hebron. Der budde Akiman og Sesai og Talmai, Anaks-sønene - Hebron var bygt sju år fyre Soan i Egyptar-landet.
23  So kom dei til Eskoldalen. Der skar dei ei vintregrein med ein druvekrans, som tvo mann laut bera millom seg på ei stong, og so nokre granateple og fikor.
24  Den staden vart sidan heitande Eskoldalen* etter den druvekransen som Israels-borni skar av der.
25  Då det leid av fyrti dagar, kom dei att og hadde endefare landet.
26  Dei fann Moses og Aron og heile Israels-lyden i Paran-øydemarki, i Kades, og gav fråsegn um det dei hadde set, og synte dei fruktene frå Kana'ans-landet.
27  Og dei sa til Moses: Me kom til det landet du sende oss til, og det er vist at det landet fløymer med mjølk og honning, og her ser de fruktene som veks der.
28  Men folket som bur der er sterkt, og byane er som borger og ovstore; der såg me Anaks-sønene og.
29  Amalek-folket bur i sudlandet, og i fjellbygdene hetitane og jebusitane og amoritane, og utmed havet og langsmed Jordan bur Kana'anitane.
30  Då tok folket til å murra mot Moses, men Kaleb stagga på dei og sa: Ja, me vil fara dit og leggja landet under oss; me kann godt taka det.
31  Men dei mennene som hadde vore med han, sa: Me kann ikkje ganga imot dette folket; for dei er sterkare enn me.
32  Og dei lasta burt landet for Israels-borni og sa: Det landet me for igjenom og skoda, er eit land som øyder ut* dei som bur der, og alle me såg der, var kjempekarar;
33  der såg me risane, Anaks-sønene, som er av rise-ætt, og mot dei tyktest me å vera berre engsprettor, og so tykte dei og.
 
 
# Fjerde Mosebok 14
1  Då tek heile lyden til å ropa og skrika, og folket gret heile natti.
2  Og alle Israels-borni, heile lyden, mukka mot Moses og Aron og sa: Gjev me hadde døytt i Egyptar-landet eller her i øydemarki - å, gjev me hadde døytt!
3  Kvi vil Herren føra oss inn i dette landet, so me vert nedhogne, og konone og borni våre vert fangar? Var det ikkje betre for oss å fara attende til Egyptar-land?
4  Og dei sa seg imellom: Lat oss velja oss ein hovding og fara attende til Egyptar-land!
5  Då kasta Moses og Aron seg å gruve for augo åt heile Israels-lyden;
6  og Josva, son åt Nun, og Kaleb, son åt Jefunne, som hadde vore med og forfare Kana'ans-landet, reiv sund klædi sine
7  og tala til heile Israels-lyden og sa: Det landet som me hev fare i gjenom og skoda, er eit ovgodt land.
8  Er Herren oss god, so fører han oss inn i det landet og gjev oss det; det er eit land som fløymer med mjølk og honning.
9  Set dykk berre ikkje upp mot Herren, og ver ikkje redde folket som bur der i landet! Dei er ikkje annleis enn som eit matmål for oss. Hjelpi deira hev kvorve burt, og Herren er med oss. Ver ikkje redde dei!
10  Då vilde heile lyden steina dei; men Herrens herlegdom synte seg i møtetjeldet for alle Israels-borni.
11  Og Herren sa til Moses: Kor lenge vil dette folket hæda og vanvyrda meg, og kor lenge vil dei mistru meg, endå so mange teikn som eg hev gjort millom dei?
12  Men no vil eg søkja dei med sott og rydja dei ut, og so vil eg gjera deg til eit større og sterkare folk enn dei er.
13  Då sa Moses til Herren: Egyptarane hev spurt at du hev ført dette folket burt i frå dei i ditt velde,
14  og dei hev sagt det til dei som bur her i landet; dei hev høyrt at du, Herre, er midt imillom dette folket, og at du, Herre, hev synt deg for dei andlet til andlet, og at skyi di held seg yver dei, og at du gjeng fyre dei i ein skystopul um dagen og ein eldstopul um natti.
15  Slær du no dette folket i hel som det var ein mann, so kjem heidningane, som hev høyrt ordet um deg, til å segja:
16  Herren makta ikkje å føra dette folket inn i det landet han hadde lova dei, og so drap han dei ned i øydemarki.
17  Men syn deg no i ditt velde, Herre, som du lova då du sa:
18  Herren er tolug og rik på miskunn, han tilgjev brot og misgjerningar; men han vil ikkje at den skuldige skal vera strafflaus, han hemner broti åt federne på borni og på barnebarns-borni og borni etter dei.
19  Tilgjev då av di store miskunn broti åt dette folket, liksom du hev havt tolmod med dei heile vegen frå Egyptar-land og hit!
20  Då sa Herren: Eg hev gjeve dei til, som du hev bedt um.
21  Men so vist som eg lever og Herrens herlegdom fyller heile jordi:
22  Ingen av dei mennene som hev set herlegdomen min og dei teikni eg gjorde i Egyptar-land og i øydemarki, og som like vel hev freista meg ti gonger og aldri vilde lyda på ordi mine -
23  ingen av dei skal sjå det landet eg hev lova federne deira; ingen av dei som hev hædt og vanvyrdt meg, skal få sjå det.
24  Men Kaleb, tenaren min, vil eg føra inn i det landet han hev vore i, og ætti hans skal få det til eiga; for han er det ei onnor ånd i, og han hev halde seg trutt etter meg.
25  Amalekitane og kana'anitane bur her i dalen; difor lyt de i morgon venda um og taka ut i øydemarki, den vegen som ber til Raudehavet.
26  Og Herren tala til Moses og sa:
27  Kor lenge skal denne vonde lyden halda på å mukka mot meg? Eg hev nok høyrt korleis Israels-borni murrar og mukkar imot meg.
28  Seg til dei: So vist som eg lever, segjer Herren: Det som eg høyrde de ynskte dykk*, det skal de få.
29  Her i øydemarki skal beini dykkar liggja, alle de som vart mynstra, heile flokken, so mange som er yver tjuge år gamle og hev mukka mot meg;
30  ingen av dykk skal koma inn i det landet som eg rette handi i veret på at eg vilde gjeva dykk til bustad - ingen utan Kaleb, son åt Jefunne, og Josva, son åt Nun.
31  Småborni dykkar, som de spådde skulde falla i fiendehand, dei vil eg føra dit, og dei skal verta heime i det landet eg hev vanda.
32  Men dykkar bein skal liggja her i øydemarki;
33  og borni dykkar skal gjeta i øydemarki i fyrti år og lida for utruskapen dykkar, til de alle hev døytt i øydemarki.
34  Likso mange dagar som de for yver Kana'ans-landet, likso mange år skal de lida for broti dykkar, fyrti år, eit år for kvar dag, og de skal få kjenna korleis det er når eg vender meg frå dykk.
35  Eg, Herren, hev sagt: So vil eg gjera med heile denne vonde lyden, som hev slege seg i hop mot meg; i denne øydemarki skal dei enda sine dagar, her skal dei døy.
36  Dei mennene som Moses hadde sendt ut til å forfara Kana'ans-landet, og som spreidde låke tiender um det då dei kom att, og fekk heile lyden til å mukka mot Moses,
37  desse mennene, som hadde lasta burt landet, dei døydde brått for Herrens åsyn.
38  Av alle dei som hadde fare på njosningsferd til Kana'ans-landet, var det berre Josva, son åt Nun, og Kaleb, son åt Jefunne, som fekk leva.
39  Og Moses bar alle desse ordi fram for alle Israels-borni. Då syrgde folket sårt,
40  og dagen etter, i otta, tok dei uppetter til høgfjellet og sa: Sjå her er me og vil fara upp til den staden som Herren hev talt um; for me hev synda.
41  Då sa Moses: Kvi vil de då gjera imot Herrens ord? Dette kjem ikkje til å lukkast.
42  Far ikkje dit! For Herren er ikkje med dykk. De kjem berre til å rjuka for fiendane dykkar.
43  For der møter de amalekitane og kana'anitane, og då vert de nedhogne, etter di de hev vendt dykk burt frå Herren, og Herren ikkje er med dykk.
44  Like vel var dei so uvyrdne at dei tok av stad til høgfjellet. Men Herrens paktkista og Moses flutte seg ikkje frå lægret.
45  Og amalekitane og kana'anitane, som budde på det fjellet, kom ned og slo dei og jaga dei alt til Horma.
 
 
# Fjerde Mosebok 15
1  Og Herren tala til Moses og sa:
2  Tala til Israels-borni og seg til dei: Når de kjem inn i det landet de skal bu og byggja i, det som eg vil gjeva dykk,
3  og de ofrar eldoffer til Herren - brennoffer eller slaktoffer av storfe eller småfe til godange for Herren - anten det er ein lovnad de vil løysa, eller det er eit friviljugt offer eller eit høgtidsoffer,
4  so skal den som ber offeret sitt fram for Herren, koma med eit matoffer, og det skal vera tiandeparten av ein efa mjøl, blanda med fjordeparten av ein hin olje,
5  og til drykkoffer skal du gjeva fjordeparten av ein hin vin attåt brennofferet eller slaktofferet, dersom det er eit lamb;
6  er det ein ver, so skal du til matoffer gjeva tvo tiandepartar av ein efa fint mjøl, blanda med tridjeparten av ein hin olje,
7  og til drykkoffer skal du bera fram tridjeparten av ein hin vin; då er det eit offer som angar godt for Herren.
8  Ofrar du ein ung ukse til brennoffer eller slaktoffer, anten det er ein lovnad du vil løysa, eller eit takkoffer til Herren,
9  so skal du attåt uksen bera fram tri tiandepartar av ein efa fint mjøl, blanda med ein halv hin olje, til matoffer,
10  og til drykkoffer ein halv hin vin; då er det eit eldoffer som gjev god ange for Herren.
11  Soleis skal de gjera for kvar ukse eller ver og for kvart lamb eller kje
12  de ofrar, anten offerdyri er få eller mange.
13  Alle som er fødde og borne i landet, skal gjera so som eg hev sagt, når dei vil bera fram eit eldoffer til godange for Herren.
14  Er det nokon framand som held til hjå dykk, eller som bur fast millom dykk, og vil bera fram eit eldoffer til godange for Herren, so skal han gjera like eins som de.
15  Det gjeld same lovi for heile lyden, for dykk sjølve so vel som for dei framande som held til hjå dykk - ei æveleg lov, frå ætt til ætt; for Herrens åsyn gjeld det same for den framande som for dykk sjølve.
16  Ei lov og ein rett skal vera for dykk og for dei framande som held til hjå dykk.
17  Og Herren tala til Moses og sa:
18  Tala til Israels-borni og seg til dei: Når de kjem inn i det landet som eg vil føra dykk til,
19  og et av det brødet som landet gjev, so skal de koma med ei reida til Herren.
20  Av det fyrste av deigen dykkar skal de bera fram ei kaka til reida, liksom de ber fram reida frå treskjestanden.
21  Av det fyrste av deigen dykkar skal de all tid gjeva Herren ei reida, ætt etter ætt.
22  Fer de i mist og gløymer noko av dei bodi som Herren hev gjeve Moses,
23  og som Moses hev kunngjort for dykk frå den dagen Herren gav bodet, og seinare fram igjenom alle ætter,
24  og det er uviljande gjort og lyden uvitande, so skal heile lyden bera fram ein ung ukse til brennoffer og godange for Herren, med matoffer og drykkoffer som til høyrer, soleis som det er fyresagt, og ein geitebukk til syndoffer,
25  og presten skal gjera soning for heile Israels-lyden; då skal dei få tilgjeving, etter di det var uviljande gjort, og dei hev kome fram for Herrens åsyn med offergåva si, eit eldoffer til Herren, og bore fram syndoffer til bot for si misferd.
26  Både heile Israels-lyden og dei framande som held til hjå dei, skal få tilgjeving; for heile folket hadde misfare seg uviljande.
27  Når ein einskildmann syndar uviljande, so skal han bera fram ei årsgamal geit til syndoffer.
28  Og presten skal gjera soning for Herrens åsyn for den som uviljande hev misfare seg og synda, so han kann få tilgjeving når soningi for han er fullførd.
29  Det skal vera same lovi for dei som er fødd og boren millom Israels-borni, og for den framande som held til hjå dei; ho gjeld for dykk alle når de uviljande gjer noko gale.
30  Men den som gjer noko gale med upplyft hand*, anten det er eit heimemenneske eller ein framand, han heder Herren og skal rydjast ut or folket sitt;
31  for han hev vanvyrdt Herrens ord og brote bodet hans. Den mannen skal rydjast ut; han skal lida for brotet sitt.
32  Medan Israels-borni var i øydemarki, råka dei ein gong ein mann som sanka ved ein sabbatsdag.
33  Dei som kom yver han medan han sanka veden, førde han fram for Moses og Aron og heile lyden.
34  Og dei sette han fast; for det var ikkje gjeve noko serskilt bod um kva som skulde gjerast med han.
35  Då sa Herren til Moses: Mannen skal lata livet; heile lyden skal steina han utanfor lægret.
36  So førde heile lyden han ut til ein stad utanfor lægret og steina han i hel, soleis som Herren hadde sagt Moses fyre.
37  Og Herren sa til Moses;
38  Tala til Israels-borni og seg til dei at dei skal gjera seg duskar og hava i snippane på klædi sine, både dei og etterkomarane deira, og i kvar dusk skal dei setja ei blå snor.
39  Svorne duskar skal de hava, so de, når de ser på dei, skal minnast alle Herrens bod og halda dykk etter dei, so de ikkje fer hit og dit etter som augo og hjarta segjer dykk til; for dei lokkar dykk til utruskap.
40  Det er so de skal koma i hug alle bodi mine og halda dei og vera heilage for dykkar Gud.
41  Eg er Herren dykkar Gud, som førde dykk ut or Egyptar-landet og vil vera dykkar Gud. Eg er Herren dykkar Gud.
 
 
# Fjerde Mosebok 16
1  Korah, son åt Jishar Kahatsson av Levi-ætti, og Datan og Abiram, sønene hans Eliab, og On Peletsson av Rubens-ætti tok med seg folk
2  og steig fram for Moses, og saman med dei tvo hundrad og femti av dei øvste i Israels-lyden, som var kåra til tingmenner og hadde eit godt namn.
3  Dei slo seg i hop med Moses og Aron og sa til dei: No lyt det vera nok! Heile lyden er heilag, alle saman, og Herren er midt imillom dei; kvi held de dykk då gildare enn Herrens lyd?
4  Då Moses høyrde det, kasta han seg å gruve på jordi.
5  Og han tala til Korah og heile flokken hans og sa: I morgon vil Herren syna kven som høyrer han til, og kven som er heilag og fær koma inn til han, og den som han då vel, skal få koma inn til han.
6  Gjer du so, du Korah og heile flokken din: Tak med dykk glodfat
7  og hav eld i dei og legg røykjelse på dei for Herrens åsyn i morgon, og den mannen som Herren vel, han skal vera den heilage. Lat so det vera nok, de Levi-born!
8  Og Moses sa til Korah: Høyr no de Levi-born!
9  Er de ikkje nøgde med at Israels Gud hev skilt dykk ut frå Israels-lyden, so de skulde få koma nær innåt han og greida arbeidet i Herrens tabernakel og ganga lyden til handa?
10  Han hev teke deg og alle brørne dine, Levi-borni, innåt seg, og no trår de etter prestedømet og!
11  Det er i mot Herren de hev slege dykk i hop, du og heile flokken din; for kva er Aron? Kann det vera verdt og setja seg upp i mot han?
12  So sende Moses bod etter Datan og Abiram, sønene hans Eliab; men dei svara: Me kjem ikkje.
13  Er det ikkje nok at du hev ført oss upp frå eit land som fløymer med mjølk og honning, so me skulde døy i øydemarki? Vil du no attpå gjera deg til herre yver oss?
14  Ikkje heller hev du ført oss inn i eit land som fløymer med mjølk og honning, eller gjeve oss åkrar og vinhagar til eiga; trur du då du kann synkverva desse mennene? Me kjem ikkje.
15  Då vart Moses brennande harm, og han sa til Herren: Ansa ikkje offeret deira! Ikkje so mykje som eit asen hev eg teke frå dei, og ingen av dei hev eg gjort noko til meins.
16  So sa Moses til Korah: Møt no fram for Herrens åsyn i morgon, du og heile flokken din! Aron skal og møta fram,
17  og de skal taka kvar sitt glodfat og leggja røykjelse på dei og bera dei fram for Herrens åsyn, tvo hundrad og femti glodfat, og du og Aron skal og taka kvar sitt glodfat.
18  So tok dei kvar sitt glodfat og hadde eld i dei og la røykjelse på og stod i møtetjelddøri, og det same gjorde Moses og Aron;
19  og Korah samla heile lyden imot dei framfor møtetjelddøri. Då synte Herrens herlegdom seg for heile lyden.
20  Og Herren tala til Moses og Aron og sa:
21  Skil dykk frå denne lyden, so skal eg gjera ende på dei so fort som ein blunkar med auga.
22  Men dei kasta seg å gruve og sa: Gud, du Gud som råder yver livsens ande i alt kjøt, harmast du på heile lyden for di ein mann syndar?
23  Og Herren svarar Moses:
24  Tala til lyden og seg at dei skal hava seg burt frå bustaden åt Korah og Datan og Abiram, og frå alt som derikring er!
25  So reiste Moses seg upp og gjekk burt til Datan og Abiram, og Israels hovdingar fylgde han.
26  Og han tala til lyden og sa: Gakk burt frå tjeldbuene åt desse gudlause mennene, og kom ikkje innåt noko som høyrer dei til; elles kjem de og til å lida for alle syndene deira!
27  Då flutte dei seg burt frå bustaden åt Korah og Datan og Abiram og alt som var ikring um. Men Datan og Abiram kom ut og stod i budøri med konone sine og borni, både store og små.
28  Og Moses sa: Dette skal de hava til merke på at det er Herren som hev sendt meg til å gjera alle desse verki, og at det ikkje er av meg sjølv eg gjer det:
29  Dersom desse døyr på same vis som anna folk eller vert heimsøkte på same måten som alle andre menneske, so hev Herren ikkje sendt meg;
30  men dersom Herren gjer noko som aldri fyrr hev hendt, dersom jordi let upp gapet sitt og gløyper dei og alt folket deira, so dei fer levande ned i helheimen, so veit de at desse mennene hev vanvyrdt Herren.
31  Ikkje fyrr hadde han sagt dei ordi, so rivna grunnen under dei;
32  jordi let upp gapet sitt og gløypte dei og bustadene deira og alt folket hans Korah og alt det dei åtte.
33  Dei for levande ned i helheimen med alle sine; jordi gøymde dei, og dei kvarv burt or lyden.
34  Og heile Israel som stod rundt ikring, rømde då dei høyrde skriket deira; dei var redde jordi skulde gløypa dei med.
35  So for det eld ut frå Herren og brende upp dei tvo hundrad og femti mennene som hadde bore fram røykjelsen.
36  Då tala Herren til Moses og sa:
37  Seg til Eleasar, son åt Aron, presten, at han skal taka upp glodfati som ligg att der elden hev fare, og strå glørne vidt utyver! For heilage er dei,
38  glodfatet åt desse mennene som laut lata livet for syndi si; de skal hamra dei ut til tunne plator og klæda altaret med dei. Dei hev vorte framborne for Herrens åsyn; difor er dei heilage og skal vera eit teikn for Israels-borni.
39  Og Eleasar, presten, gjorde som Moses hadde sagt han frå Herren; han tok koparfati som dei hadde bore fram dei mennene som brann upp, og smedane hamra plator av dei til å klæda altaret med,
40  so Israels-borni skulde koma i hug at ingen framand, ingen som ikkje er av Arons ætt, måtte ganga fram og brenna røykjelse for Herrens åsyn; elles kom han til å fara same ferdi som Korah og hans flokk.
41  Dagen etter mukka heile Israels-lyden mot Moses og Aron og sa: Det er de som hev drepe Herrens folk!
42  Då lyden samla seg mot Moses og Aron, vende dei seg mot møtetjeldet båe tvo; då såg dei at skyi låg yver det, og Herrens herlegdom synte seg.
43  So gjekk Moses og Aron fram for møtetjeldet,
44  Og Herren tala til Moses og sa:
45  Sjå til å koma dykk burt frå denne hopen, so skal eg tyna dei i ein augneblink! Då kasta dei seg å gruve,
46  og Moses sa til Aron: Tak glodfatet; legg i glør frå altaret og hav røykjelse uppå og skunda deg so burt til lyden med det og gjer soning for dei! For Herren hev slipt harmen sin laus - sotti er komi.
47  Aron gjorde som Moses hadde sagt, og tok glodfatet og sprang midt inn i flokken; sotti hadde då alt teke til å herja millom folket. So la han røykjelsen på glørne og gjorde soning for folket,
48  medan han stod der millom daude og levande; då stansa sotti.
49  Men det var fjortan tusund og sju hundrad som døydde i den sotti, umfram dei som miste livet for Korahs skuld.
50  Då sotti hadde gjeve seg, gjekk Aron attende til Moses, til møtetjelddøri.
 
 
# Fjerde Mosebok 17
1  Då tala Herren til Moses og sa:
2  Tala til Israels-borni, og få tolv stavar av dei, ein for kvar ætt; av kvar ættehovding skal du få ein stav, og på den skal du skriva namnet hans.
3  Og Arons namn skal du skriva på staven åt Levi; for det skal vera ein stav for kvar ættehovding.
4  So skal du leggja stavane i møtetjeldet, framfyre vitnemålet, der som eg er van å møtast med dykk.
5  Då skal han grønkast, staven åt den eg vel ut; so fær eg vel fred for den mukkingi som Israels-borni jamleg plagar dykk med.
6  So tala Moses til Israels-borni, og hovdingane gav honom kvar sin stav, ein stav for kvar ætt; det var tolv stavar i alt, og millom dei var staven hans Aron.
7  Og Moses la stavane ned framfor Herrens åsyn i vitnemålstjeldet.
8  Då han so andre dagen kom inn i vitnemålstjeldet, såg han at Arons stav, den som høyrde til Levi-ætti, hadde grønkast og skote knuppar og sett blom og fenge mandlar.
9  Då tok han alle stavane og bar dei ut or heilagdomen og synte dei åt alle Israels-borni, og då dei hadde set dei, tok kvar sin stav.
10  Og Herren sa til Moses: Ber Arons stav inn att og legg han fram med vitnemålet! Der skal han gøymast til eit teikn for dei ulydige; og du skal gjera ende på mukkingi deira, so eg slepp å høyra på henne; elles lyt dei døy.
11  Og Moses gjorde so; som Herren hadde sagt han fyre, so gjorde han.
12  Men Israels-borni sa til Moses: Sjå, no er det ute med oss; me døyr, me døyr alle saman!
13  Kjem nokon innåt - innåt Herrens tabernakel - so misser han livet. Er det ikkje då ute med oss alle?
 
 
# Fjerde Mosebok 18
1  So sa Herren til Aron: Du og sønene dine og heile farsætti di skal bera skuldi for sunder mot heilagdomen, og du og sønene dine skal bera skuldi for synder mot presteembetet dykkar.
2  Og brørne dine, Levi-ætti, farsætti di, skal du hava med deg. Dei skal halda seg attmed deg og ganga deg til handa når du og sønene dine stend framfyre vitnemålstjeldet.
3  Og dei skal gjera det som du set dei til å gjera, og alt det som skal gjerast i heil tjeldet; berre dei heilage tingi* og altaret må dei ikkje koma innåt; for gjer dei det lyt dei døy, både dei og de.
4  Dei skal halda seg attmed deg og gjera alt det arbeidet som trengst i møtetjeldet; men ingen framand må koma innåt dykk.
5  Men de lyt gjera alt som skal gjerast i sjølve heilagdomen og innmed altaret, so det ikkje tidare skal koma vreide yver Israels-borni.
6  For det er eg som hev kåra ut levitane, brørne dykkar, millom Israels-borni; dei er ei gåva til dykk, gjevne til Herren, so dei skal gjera det arbeidet som trengst i møtetjeldet.
7  Men du og sønene dine skal styra presteembetet og hava umsut for alt som høyrer til altaret og for det som er innanfor forhenget, og greida tenesta. Eg gjev dykk prestetenesta dykkar i gåva; men kjem ein framand innåt, skal han lata livet.
8  Og Herren sa til Aron: Sjå, eg gjev deg det som skal gøymast av reidone mine; alle dei heilage gåvone frå Israels-borni, dei gjev eg deg og sønene dine; det skal vera dykkar lut og rett i all framtid.
9  Høyr no kva det er du skal hava av dei høgheilage gåvone, når det som skal brennast, er teke undan: Alt det dei ber fram av matoffer og syndoffer og skuldoffer som dei gjev meg i bot, det er høgheilagt og skal høyra deg og sønene dine til.
10  På den høgheilage staden skal du eta det; alle karar kann eta av det; heilagt skal det vera for deg.
11  Like eins skal du hava dei gåvone som dei gjev i reidor; alt det Israels-borni svingar for Herrens åsyn, gjev eg deg og sønene og døtterne dine; det skal de hava retten til i all framtid; alle i huset ditt som er reine kann eta av det.
12  Alt det beste av oljen og av druvesafti og kornet, det fyrste dei avlar av det, det som dei skal gjeva Herren, det gjev eg deg.
13  Dei fyrste mogna fruktene av alt som veks i landet deira, og som dei kjem til Herren med, skal vera dine; alle i huset ditt som er reine, kann eta dei.
14  Alt som er vigsla i Israel, skal høyra deg til.
15  Alt som kjem fyrst frå morsliv, alt levande som dei ber fram for Herren, anten det er folk eller fe, skal vera ditt; men det som er frumbore av folk, skal du lata dei løysa, og det som er frumbore av ureine dyr, kann og løysast.
16  Løysepengane for ein svein skal leggjast etter han hev fyllt ein månad, og svara til det verdet som du set: fem sylvsekel i heilag mynt, etter tjuge gera i sekelen.
17  Frumsungar av kyr eller sauer eller geiter må ikkje løysast; dei er heilage. Blodet deira skal du skvetta på altaret, og feittet skal du brenna; det skal vera eit eldoffer til godange for Herren.
18  Kjøtet skal du hava; liksom svingebringa og det høgre låret skal det høyra deg til.
19  Alle heilage reidor som Israels-borni skal koma til Herren med, gjev eg deg og sønene og døtterne dine; det skal de hava retten til for alle tider. Dette er ei æveleg saltpakt* for deg og etterkomarane dine for Herrens åsyn.
20  Og Herren sa til Aron: Du fær ingi jordeign i landet deira og ingen lut millom dei; eg skal vera din lut og di eiga millom Israels-borni.
21  Men all tiend i Israel gjev eg Levi-borni til eigedom for arbeidet deira, det arbeidet dei gjer i møtetjeldet.
22  Og dei hine Israels-borni skal ikkje meir koma innåt møtetjeldet; for då fører dei synd yver seg og lyt døy.
23  Levitane åleine skal greida tenesta i møtetjeldet, og dei skal bera skuldi for syndene åt folket; det skal vera ei æveleg lov, frå ætt til ætt. Dei skal ingi jordeign hava millom Israels-borni.
24  For tiendi som Israels-borni skal koma til Herren med, gjev eg levitane; den skal vera deira eigedom; difor er det eg hev sagt at dei ingi jordeign skal hava millom Israels-borni.
25  Og Herren tala til Moses og sa:
26  Du skal tala til levitane og segja til dei: Når de tek imot tiendi som eg hev sagt at de skal få til eigedom av Israels-borni, so skal de gjeva Herren ei reida av det - tiend av tiendi.
27  Og reida dykkar skal reknast for jamgod med det kornet dei andre ber fram frå treskjestaden, og den vinen dei kjem med frå persa.
28  På den måten skal de og gjeva Herren reida av all tiendi de fær hjå Israels-borni, og den reida de hev etla åt Herren, skal de gjeva Aron, presten.
29  Av alle gåvor de fær, skal de gjeva Herren heile den reida han skal hava, og det de vigjer til han, lyt all tid vera av det beste.
30  Og du skal segja til dei: Når de hev ofra det beste av det, so skal det for levitane reknast likt med det som kjem inn ifrå treskjestaden og ifrå vinpersa.
31  De kann eta det kvar de vil, både de og folket dykkar; for det er løni de skal hava for arbeidet i møtetjeldet.
32  Når de berre gjev frå dykk det beste, kjem de ikkje til å føre synd yver dykk, og då vanhelgar de ikkje dei heilage gåvone frå Israels-borni og skal ikkje lata livet.
 
 
# Fjerde Mosebok 19
1  Og Herren tala til Moses og Aron og sa:
2  Høyr no eit lovbod som Herren hev gjeve! Han sa: Seg til Israels-borni at dei skal koma til deg med ei raud kviga som ikkje hev lyte eller veila og aldri hev vore under åket.
3  Den skal de gjeva til Eleasar, presten, og han skal leida henne utanfor lægret, og dei skal slakta henne for augo hans.
4  Og Eleasar, presten, skal taka noko av blodet hennar på fingeren og skvetta sju gonger burt imot framsida av møtetjeldet.
5  So skal dei brenna kviga for augo hans; både hudi og kjøtet og blodet, og møki med skal dei brenna.
6  Og presten skal taka sedertre og isop og karmosinraud ull og kasta på elden som kviga brenn i.
7  Sidan skal han två klædi sine og lauga lekamen sin i vatn, so kann han koma inn i lægret; men han skal vera urein alt til kvelds.
8  Den som brende kviga, skal og två klædi sine og lauga lekamen sin i vatn og vera urein til kvelds.
9  Og ein mann som er rein, skal samla i hop oska av kviga og leggja henne på ein rein stad utanfor lægret, so ho kann gøymast åt Israels-lyden til reinsingsvatn; det er eit syndoffer.
10  Men den som samla oska av kviga, lyt två klædi sine og vera urein til kvelds. Og dette skal vera ei æveleg lov både for Israels-borni og dei framande som bur millom dei.
11  Den som kjem nær ein avliden, eit mannelik, skal vera urein sju dagar.
12  Den tridje og den sjuande dagen skal han reinsa seg for synd med vatn*; so vert han rein att; men reinsar han seg ikkje den tridje og den sjuande dagen, so vert han ikkje rein.
13  Kven som kjem nær ein avliden, eit mannelik, og ikkje reinsar seg, han gjer Herrens tabernakel ureint og skal rydjast ut or Israel; av di det ikkje er skvett skiringsvatn på han, er han urein, det fylgjer ureinska med han.
14  So lyder lovi: Når ein døyr i eit tjeld, so skal alle som kjem inn i tjeldet, og alt som er i tjeldet, vera ureint i sju dagar.
15  Og alle opne koppar, alle som det ikkje er lok på eller bundne yver, vert ureine.
16  Og den som ute på marki kjem nær ein som er drepen med sverd, eller eit anna lik eller mannebein eller er grav, skal vera urein i sju dagar.
17  Når dei vil reinsa ein som soleis er vorte urein, so skal dei taka noko av oska etter det uppbrende syndofferet og ausa rennande vatn på i eit fat.
18  Og ein mann som er rein, skal taka isop og duppa i vatnet og skvetta på huset og på alle dei ting og alle dei folk som var der, og på den som hev kome nær mannebein eller ein mann som er ihelslegen, eller eit anna lik eller ei grav.
19  Den tridje og den sjuande dagen skal dei reine skvetta på den som hev vorte urein; og når reinsingi er fullførd den sjuande dagen, skal han två klædi sine og lauga seg i vatn, og vert då rein att same kvelden.
20  Men den som vert urein og ikkje reinsar seg, han skal rydjast ut or lyden, for di han hev gjort Herrens heilagdom urein - det hev ikkje kome reinsingsvatn på han; han er urein.
21  Dette skal vera ei æveleg lov for dei. Den som skvettar reinsingsvatnet, skal tvo klædi sine, og den som kjem nær reinsingsvatnet, skal vera urein alt til kvelds.
22  Alt det den ureine kjem nær, vert ureint, og den som kjem innåt han, skal vera urein til kvelds.
 
 
# Fjerde Mosebok 20
1  I den fyrste månaden* kom Israels-borni, heile lyden, til Sin-øydemarki, og dei gav seg til i Kades. Der døydde Mirjam, og der vart ho gravlagd.
2  Men der var ikkje vatn åt folket, og dei flokka seg i hop mot Moses og Aron.
3  Og folket tretta med Moses og sa: Gjev me og hadde roke med då brørne våre let livet for Herrens åsyn!
4  Kvi hev de havt Herrens folk ut i denne øydemarki, so me lyt døy her, både me og feet vårt?
5  Kvi lokka de oss burt frå Egyptar-land og førde oss hit til denne fæle staden, der det ikkje veks anten korn eller fikor eller vintre eller granateple og ikkje finst drikkevatn?
6  Moses og Aron hadde seg undan flokken og gjekk burt til møtetjelddøri og kasta seg og gruve. Då synte Herrens herlegdom for dei.
7  Og Herren tala til Moses og sa:
8  Du skal taka staven, og du og Aron, bror din, skal kalla lyden i hop og tala til berget for augo deira, so skal det gjeva vatn utor seg; soleis skal du lata det koma vatn utor berget for dei og gjeva dei og feet deira drikka.
9  Moses gjorde som Herren sa: han tok staven som låg framfor Herrens åsyn,
10  og han og Aron kalla lyden i hop framfor berget; so sa han til dei: Høyr no, stridnakkar! Trur de at me kann lata det koma vatn åt dykk ut or dette berget?
11  So lyfte Moses handi og slo på berget med staven sin tvo gonger; då strøymde det ut mykje vatn, so både lyden og feet deira fekk drikka.
12  Men Herren sa til Moses og Aron: Sidan de ikkje trudde på meg og ikkje helga meg for augo åt Israels-borni, so skal de ikkje få føra denne lyden inn i det landet eg hev gjeve dei.
13  Det var denne kjelda som vart kalla Meriba-vatnet; der var det Israels-borni tretta med Herren, og han helga seg på dei.
14  Frå Kades sende Moses dette bodet til kongen i Edom: So segjer Israel, bror din: Du veit kor mykje vondt me hev lide.
15  Federne våre for ned til Egyptar-land, og der budde me mange, mange år, og egyptarane var harde med oss og federne våre.
16  Då ropa me til Herren, og han høyrde bønene våre og sende oss ein engel som førde oss ut or Egyptar-land, og sjå, no er me i Kadesbygdi, innmed landskilet ditt.
17  Kjære deg, lat oss få fara igjenom landet ditt! Me skal ikkje ganga igjenom åkrane eller vinhagane og ikkje drikka vatn or brunnane; me skal fara etter kongsvegen og ikkje taka av korkje til høgre eller vinstre, fyrr me er komne igjenom landet ditt.
18  Men Edom svara: Du må ikkje fara fram her; gjer du det so møter eg deg med sverd i hand.
19  Då sa Israels-borni til han: Me skal fylgja storvegen, og dersom me drikk av vatnet ditt, me eller buskapen vår, so skal eg gjeva deg like for det. Det er ikkje stort eg bed um; eg vil berre få ganga etter vegen.
20  Edom svara: Nei, du slepp ikkje fram her; og gjekk imot dei med mykje folk og med våpen i hand.
21  Edom vilde ikkje gjeva Israel lov til å fara igjenom landet sitt, og Israel gjekk undan for han og tok ei onnor leid.
22  So tok dei ut ifrå Kades, og Israels-borni, heile lyden, kom til Hor-fjellet.
23  Og der, ved Hor-fjellet, i landskilet åt Edom, sa Herren til Moses og Aron:
24  No skal Aron fara til federne sine. De var ulydige mot meg ved Meriba-vatnet; difor skal han ikkje koma inn i det landet eg hev gjeve Israels-borni.
25  Hav Aron og Eleasar, son hans, med deg upp på Hor-fjellet;
26  og tak av Aron presteklædi og hav dei på Eleasar, son hans! So skal Aron fara til federne sine og døy der.
27  Moses gjorde som Herren hadde sagt, og dei steig upp på Hor-fjellet for augo åt heile lyden,
28  og Moses tok av Aron presteklædi og hadde dei på Eleasar, son hans. So døydde Aron der uppå høgste fjellet, og då Moses og Eleasar kom ned av fjellet,
29  og folket såg at Aron var burte, då syrgde alle Israels-ættene yver han i tretti dagar.
 
 
# Fjerde Mosebok 21
1  Då den kana'anitiske kongen i Arad, som budde i sudlandet, høyrde at Israel kom farande etter Atarimvegen, tok han på dei og fanga nokre av dei og drog av med dei.
2  Då gjorde Israel ein lovnad til Herren og sa: Gjev du dette folket i mi hand, so skal eg bannstøyta byane deira.
3  Og Herren høyrde bøni og gav kana'anitane i Israels hender, og Israel bannstøytte dei og byane deira; sidan kalla dei den staden Horma*.
4  Frå Hor-fjellet tok dei leidi burt imot Raudehavet og vilde fara ikring Edom-landet. Men på vegen vart folket utoluge;
5  dei lasta Gud og Moses og sa: Kvi hev de ført oss upp frå Egyptar-land? No lyt me døy her i øydemarki; for her finst det korkje brød eller vatn, og me er hjarteleide av denne veike maten.
6  Då sende Herren seraf-ormar*, som for imillom folket og hogg dei, so mange av dei døydde.
7  So kom dei til Moses og sa: Me synda då me lasta Herren og deg. Bed Herren at han vil fria oss frå ormane! Då bad Moses for folket.
8  Og Herren sa til Moses: Gjer deg ein seraf-orm og set han upp på ei stong, so skal kvar ein som er ormhoggen og ser burt på han, få leva.
9  So gjorde Moses ein koparorm og sette han på ei stong, og kvar gong ormane hadde hogge nokon og han såg burt på koparormen, fekk han leva.
10  Sidan tok Israels-borni i vegen att og lægra seg i Obot.
11  So tok dei ut frå Obot og lægra seg ved Ije-Ha'abarim i øydemarki austanfor Moab.
12  So for dei derifrå og slo læger i Sereddalen.
13  So for dei lenger og slo læger på hi sida av Arnonelvi, der som ho kjem utfor Amoritar-landet og renn igjenom øydemarki. Arnon er landskilet åt Moab og byter millom Moab og amoritane.
14  Difor stend det i boki um Herrens herferder: Vaheb tok dei med storm, og bekkene, Arnonbekkene,
15  og bekkelidi som tøygjer seg burtåt Ar-bygdi og hallar seg uppåt Moab-grensa.
16  So for dei til Be'er; det er den brunnen som Herren tala um då han sa til Moses: Kalla i hop folket, so skal eg gjeva dei vatn!
17  Då song Israel denne songen: Vell upp, du brunn! Helsa han med song!
18  Du brunn som hovdingar hev grave, som dei gjevast av folket hev bora med styrarstav, med kongsstavane sine! Frå øydemarki for dei so til Matana,
19  og frå Matana til Nahaliel, og frå Nahaliel til Bamot,
20  og frå Bamot til den dalen som ligg i Moab-marki, tett med toppen på Pisga-fjellet, og der ein ser utyver øydemarki.
21  Israel sende bod til Sihon, kongen yver amoritane, og sa:
22  Lat meg få fara igjenom landet ditt! Me skal ikkje koma inn på åkrane eller i vingardane og ikkje drikka av brunnane; me skal halda oss etter kongsvegen, til me er komne igjenom landet ditt.
23  Men Sihon vilde ikkje gjeva Israel lov til å fara gjenom landet; han samla alt herfolket sitt og for ut i øydemarki mot Israel. Då han kom til Jahas, møtte han dei og rauk på dei.
24  Men Israel hogg han ned med kvasse sverd og tol landet hans frå Arnon til Jabbok, til Ammonriket; for landskilet åt Ammons-borni var tettsett med borger.
25  Og Israel la under seg alle desse byane og busette seg i alle amoritarbyane, i Hesbon og alle dei byane som høyrde til.
26  For Hesbon var hovudstaden åt Sihon, amoritarkongen; han hadde havt ufred med den fyre kongen i Moab og teke frå han alt landet heilt til Arnon.
27  Difor segjer skalden: Kom hit, kom hit til Hesbon, bygg upp att Sihons borg!
28  For eld for ut frå Hesbon, ein loge frå Sihons stad; han øydde Ar i Moab, dei som budde på Arnonhøgdene.
29  Usæl du, Moab! Det er ute med deg, Kamos-folk! Han* hev sendt sønene sine som rømingar og døtterne sine i fangeferd til Sihon, amoritarkongen.
30  Me skaut dei ned; Hesbon er lagd øyde, alt til Dibon. Me herja til Nofah, med eld alt burt åt Medba.
31  So vart Israel buande i Amoritar-landet.
32  Moses sende njosnarar til Jaser, og dei* la under seg alle byane der ikring; og han dreiv ut amoritane som budde der.
33  So tok dei på ei onnor leid og for uppetter til Basan; og Og, kongen i Basan; for i mot dei til Edre'i med alt herfolket sitt og baud ufred.
34  Då sa Herren til Moses: Du treng ikkje vera redd han! Eg hev gjeve han i dine hender med alt folket og landet hans, og du kann gjera med han som du gjorde med Sihon, kongen yver amoritane, som budde i Hesbon.
35  So hogg dei han ned, både han og sønene og alt folket hans, so ingen vart att eller slapp undan, og sidan eigna dei til seg landet.
 
 
# Fjerde Mosebok 22
1  So tok Israels-borni ut att og lægra seg på Moab-øydemarkene, på hi sida av Jordan-elvi, beint fyre Jeriko.
2  Då Balak, son åt Sippor, såg alt det Israel hadde gjort med amoritane,
3  då vart redsla stor i Moab. Moabitane fælte seg for dette folket som var so mannsterkt,
4  og sa til hovdingane i Midian: No kjem denne store hopen til å eta upp alt ikring oss, liksom uksane når dei gneg snaudt på bøen. Og Balak Sipporson - han var konge i Moab på denne tid -
5  sende menner til Bileam, son åt Beor, som åtte heime i Petor ved Storelvi; dei skulde beda han koma og segja han det for kongen: Det hev kome eit folk frå Egyptar-land; dei er so mange at dei fyller heile landet, og dei hev slege seg ned midt fyre meg.
6  Kjære deg, kom og banna det folket for meg; for dei er meg for sterke - kann henda eg då kunde vinna yver dei og driva dei ut or landet; for eg veit at den du signar, er velsigna, og den du bannar, er forbanna.
7  Sendemennene var av det gjævaste folket i Moab og Midian; dei tok av stad og hadde spåmannsløn med seg, og då dei kom til Bileam, bar dei fram bodet frå Balak.
8  Då sa han til dei: Ver her i natt, so skal eg gjeva dykk svar, etter det som Herren segjer meg fyre. So gav Moab-hovdingane seg til hjå Bileam.
9  Då kom Gud til Bileam og sa: Kva er det for folk som er hjå deg?
10  Bileam svara: Balak, son åt Sippor, Moabs konge, sender bod til meg og segjer:
11  Her hev kome eit folk frå Egyptar-land, og dei er so mange at dei fyller alt landet. Kom no og banna det for meg, so trur eg vist eg skal råda med dei og jaga dei ut.
12  Då sa Gud til Bileam: Gakk ikkje med dei! Du skal ikkje banna det folket; for dei er velsigna.
13  Um morgonen sa Bileam til hovdingane som Balak hadde sendt til han: Far heim att til landet dykkar! For Herren vil ikkje gjeva meg lov til å fylgja med dykk.
14  So tok Moab-hovdingane av stad, og då dei kom heim att til Balak, sa dei: Bileam vilde ikkje vera med oss.
15  Då sende Balak andre hovdingar, fleire og gjævare enn fyrste gongen.
16  Då dei kom til Bileam, sa dei til han: Balak, son åt Sippor, helsar deg og segjer, Gode deg, kom! Seg ikkje nei!
17  Eg skal visa deg stor æra og gjera alt det du segjer, berre du vil koma og banna dette folket for meg.
18  Bileam svara kongsmennene so: Um Balak gav meg heile huset sitt fullt med sylv og gull, so kunde eg ikkje gjera imot det som Herren min Gud hev sagt, korkje i smått eller stort.
19  Men ver no de og her natti yver, so fær eg høyra kva meir Herren hev å segja meg.
20  Då kom Gud um natti til Bileam og sa til han: Er desse mennene komne her på den måten at dei vil få deg med seg, so kann du ferda deg til å fylgja dei; men gjer ikkje anna enn som eg segjer til deg!
21  Um morgonen stod Bileam upp og sala asna si, og for so i veg saman med Moab-hovdingane.
22  Men Gud vart harm for di han tok ut, og Herrens engel kom imot han og stod på vegen som ein fiende då han kom ridande på asna i lag med båe sveinane sine.
23  Og asna såg Herrens engel, som stod på vegen med drege sverd i handi; då tok ho av vegen og ut på marki; men Bileam slo henne, so ho skulde halda vegen.
24  Sidan møtte Herrens engel i ei geil millom vinhagane. På båe sidor var det steingard,
25  og då asna såg Herrens engel, strauk ho seg innåt garden og klemde foten åt Bileam mot steinane. Då slo han henne att.
26  So gjekk Herrens engel framum endå ein gong og stod i eit trongt klemstre; der var det ikkje råd å vika undan, korkje til høgre eller vinstre,
27  og med same asna fekk sjå Herrens engel, la ho seg ned under Bileam. Då vart han harm og slo henne med staven.
28  Men Herren gav asna mål, og ho sa til Bileam: Kva hev eg gjort deg? No er det tridje gongen du slær meg.
29  Bileam svara: Du hev havt meg til narr. Hadde eg berre eit sverd i handi, so skulde eg slå deg i hel med det same.
30  Då sa asna: Er ikkje eg asna di, som du hev ride på all di tid til denne dag? Hev eg nokor tid havt for vis og fara soleis med deg? Bileam svara: Nei,
31  og i det same opna Herren augo hans, so han såg Herrens engel, som stod på vegen med drege sverd i handi. Då kasta han seg på kne og bøygde hovudet.
32  Og Herrens engel sa til han: Kvi hev du fare so og slege asna di tri gonger? Det er eg som hev møtt deg som ein fiende; for eg ser at denne vegen fører i ulukka.
33  Og asna såg meg og tok av vegen for meg alle tri gongene. Hadde ikkje ho teke av vegen, so hadde eg no drepe deg, men asna hadde eg spart.
34  Då sa Bileam til Herrens engel: Eg hev synda, av di eg ikkje skyna at du stod framfyre meg på vegen; men er dette deg imot, so skal eg venda heim att.
35  Herrens engel svara: Nei, far no du med mennene, men seg ikkje eit ord anna enn det som eg segjer deg fyre! So fylgde Bileam med hovdingane åt Balak.
36  Då Balak fekk høyra at Bileam kom, for han til møtes med han til den byen som låg nørdst i Moab-riket, ved Arnon, ytst utmed landskilet.
37  Og Balak sa til Bileam: Sende eg ikkje einkom bod og bad deg til meg? Kvi vilde du ikkje koma? Trur du ikkje eg er god til å visa deg æra nok?
38  Bileam svara: No ser du eg er komen. Men det er vandt um eg kann segja noko; dei ordi som Gud legg meg i munnen, lyt eg tala.
39  So fylgde han med Balak, og dei kom til Kirjat-Husot.
40  Der ofra Balak storfe og småfe og sende til Bileam og dei hovdingane som var med han.
41  Morgonen etter tok kongen Bileam med seg upp på Bamot-Ba'al; derifrå kunde han sjå enden av Israels-lægret.
 
 
# Fjerde Mosebok 23
1  Då sa Bileam til Balak: Bygg sju altar for meg her, og få meg hit sju uksar og sju verar!
2  Balak gjorde som Bileam sa, og Balak og Bileam ofra ein ukse og ein ver på kvart altar.
3  So sa Bileam til Balak: Statt her innmed brennofferet ditt medan eg gjeng burt eit bel; kann henda Herren kjem til møtes med meg; kva han då let meg sjå, det skal eg segja med deg. So gjekk han upp på ei treberr høgd;
4  der kom Gud til møtes med han, og Bileam sa til han: No hev eg stelt til sju altar og ofra ein ukse og ein ver på kvart altar.
5  Då la Herren eit ord i munnen på han og sa: Gakk attende til Balak og tale so som eg no hev lært deg.
6  Då han kom attende, såg han Balak stod ved brennofferet sitt saman med alle Moabs hovdingar.
7  Då tok han til å kveda og sa: Or Aram Balak hit meg hentar, or auster-fjelli Moab-kongen: Kom og banna Jakob for meg! Kom og lys vondt yver Israel!
8  Korleis kann eg banna den som ikkje Gud bannar? Korleis kann eg lysa vondt yver den som Herren ikkje lyser vondt yver?
9  For frå høgste nuten ser eg han, og frå haugane skoder eg han: Sjå det er eit folk som bur for seg sjølv, og millom heidningfolki reknar det seg ikkje.
10  Kven kann upprekna Jakobs ætt, tallaus som dusti, eller telja fjordeparten av Israel? Gjev eg fekk døy som desse gode og enda ferdi so som dei!
11  Då sa Balak til Bileam: Kva er det du gjer? Til å banna fiendane mine fekk eg deg hit, og so hev du velsigna dei!
12  Bileam svara: Lyt eg ikkje halda meg etter dei ordi som Herren legg meg i munnen?
13  Då sa Balak: Kjære, kom og ver med meg til ein annan stad, som du kann sjå dei frå - men du kjem berre til å få sjå enden av lægret; heile lægret fær du ikkje sjå - og banna dei for meg der!
14  So tok han Bileam med seg til speiarhaugen på toppen av Pisga; der bygde han sju altar og ofra ein ukse og ein ver på kvart altar.
15  Og Bileam sa til Balak: Statt her innmed brennofferet ditt; eg vil ganga der burt og sjå um eg fær ei openberring.
16  So kom Herren til møtes med Bileam og la eit ord i munnen hans og sa: So skal du tala når du kjem attende til Balak!
17  Då han kom attende, stod Balak endå ved brennofferet og Moabs hovdingar med han; og Balak spurde: Kva sa Herren?
18  Då tok Bileam til å kveda og sa: Statt upp, Balak, og høyr! Lyd på meg du son åt Sippor!
19  Gud er ikkje eit menneske, so han skulde ljuga, eller eit mannebarn, so han skulde angra; skulde han segja noko og ikkje gjera det, skulde han tala og ikkje setja det i verk?
20  Velsigning sende han; hev han velsigna, so kann eg ikkje venda det.
21  Ikkje skodar han urett i Jakob, og ikkje ser han urett i Israel; Herren hans Gud er med han, og kongejubel høyrest der.
22  Gud førde dei ut or Egyptar-land; styrke hev dei som ein villukse.
23  For ikkje finst det trolldom i Jakob, og ikkje spådomskunster i Israel; når stunde er der, vert det sagt til Jakob og til Israel kva Gud vil gjera.
24  Sjå - eit folk som ris som ei løvemor, lyfter seg til sprang som ei løva; det legg seg ikkje fyrr det hev metta seg med rov og drukke blod av dei det drap.
25  Då sa Balak til Bileam: Du skal ikkje banna dei eller velsigna dei!
26  Bileam svara: Hev eg ikkje sagt deg at eg i eitt og alt lyt gjera som Herren segjer?
27  Då sa Balak: Kjære, kom, so skal eg fylgja deg til ein annan stad; kann henda Gud ikkje hev noko imot at du bannar dei for meg der.
28  So tok han Bileam med seg upp på toppen av Peor-fjellet, der ein ser utyver øydemarki.
29  Då sa Bileam til han: Bygg sju altar for meg her og få meg hit sju uksar og sju verar!
30  Og Balak gjorde som Bileam sa, og ofra ein ukse og ein ver på kvart altar.
 
 
# Fjerde Mosebok 24
1  Då Bileam såg at det var Herrens vilje at han skulde velsigna Israel, gjekk han ikkje burt og søkte teikn, som han fyrr hadde gjort; han vende andletet mot øydemarki
2  og såg utyver, til han fekk auga på Israels-ættene, som låg der sida um sida. Då kom Guds ande yver han,
3  og han kvad: So segjer Bileam, Beors son, so segjer mannen med augo att*,
4  so segjer han som høyrer ord i frå Gud, som ser syner frå den Allmektige, sigen ned med opna augo:
5  Kor fagre tjeldi dine er, Jakob, dine bustader, Israel!
6  Som vide bekkedalar, som hagar attmed ei å, som aloëtre Herren hev planta, som sedrar attmed vatnet!
7  Det strøymer vatn or spanni hans, og ætti hans bur attmed mykje vatn. Større enn Agag* skal kongen hans vera og upphøgt hans kongerike.
8  Gud førde han ut or Egyptar-land; styrke hev han som ein villukse; han skal eta upp heidningfolki som er hans fiendar, og knasa beini deira og skyta dei sund med pilene sine.
9  Han legg seg ned, han kviler som ei løva, ei løvemor; kven vågar å vekkja han? Velsigna vere den som velsignar deg, og forbanna den som bannar deg!
10  Då vart Bileam brennande harm på Bileam; han slo i hop hendene og sa til han: Eg kalla deg hit so du skulde banna uvenene mine, og no hev du velsigna dei tri gonger!
11  Far no heim med deg so fort du kann! Eg hadde tenkt å visa deg æra, men du ser Herren hev meinka deg den.
12  Bileam svara: Sa eg det ikkje straks til dei mennene du sende til meg:
13  Um Balak gav meg huset sitt fullt av sylv og gull, so kunde eg ikkje brjota Herrens bod og gjera noko etter min eigen hug, anten godt eller vondt; berre det Herren vil, kann eg tala.
14  No fer eg heim att til folket mitt, men fyrst vil eg varsla deg kva dette folket kjem til å gjera men ditt folk i komande dagar*.
15  So tok han til å kveda og sa: So segjer Bileam, Beors son, so segjer mannen med augo att*,
16  so segjer han som høyrer ifrå Gud, og som får vita det den høgste veit, han som ser syner frå den Allmektige, sigen ned med opna augo:
17  Eg ser han, men ikkje no, eg skodar han, men ikkje nær; ei stjerna stig upp or Jakob, ein kongsstav lyfter seg frå Israel; han knasar Moabs tunnvangar og øyder ufredsætti ut.
18  Edom vert eigedomen hans, og Se'ir, fiendelandet, slær han under seg; stort velde vinn Israel.
19  Frå Jakob kjem den som skal råda; han rydjer ut or byane dei som hev berga seg dit.
20  So såg han amalekitane. Då tok han til å kveda og sa: Fyrst millom heidningfolki er Amalek; men ein gong gjekk han til grunns.
21  Og han såg kenitane og kvad: Din bustad er so fast er borg, på nuten hev du bygt ditt reir;
22  men endå vert Ka'in* øydelagt når Assur fører deg av stad.
23  So tok han til å kveda att og sa: Ai, ei, kven fær vel leva då, når Gud let dette ganga fram?
24  Skip kjem frå Kittim-leidi*; dei døyver Assur, og dei døyver Eber; men han** og gjeng til grunns.
25  So gjorde Bileam seg reidug og for heim att, og Balak tok og på si leid.
 
 
# Fjerde Mosebok 25
1  Medan Israel heldt til i Sittim, tok folket til å fljuga etter kvinnone i Moab.
2  Moab-kvinnone bad dei til blotveitslone åt gudane sine, og folket åt og tilbad gudane deira;
3  Israel tydde seg til Ba'al-Peor. Då vart Herren brennande harm på Israel,
4  og Herren sa til Moses: Tak med deg alle Israels hovdingar og legg desse mennene på stegl for Guds og alle manns augo, so Herrens brennande vreide kann vendast burt frå Israel!
5  Og Moses sa til domarane i Israel: Kvar av dykk skal slå i hel dei av folki sine som hev halde seg til Ba'al-Peor!
6  Best det, var kom ein av Israels-sønene med ei kvinna frå Midian og leidde henne heim til sitt eige folk midt for augo på Moses og heile Israels-lyden medan dei sat og gret innmed møtetjelddøri.
7  Då Pinehas, son åt Eleasar og soneson åt Aron, presten, såg det, steig han fram or lyden og treiv eit spjot
8  og gjekk etter mannen inn i koven og rende spjotet igjenom dei båe, mannen og kvinna, so det gjekk inn i livet hennar. Då stanna sotti som herja Israels-borni.
9  Men talet på dei som døydde i sotti, var fire og tjuge tusund.
10  Og Herren tala til Moses og sa:
11  Pinehas, son åt Eleasar og soneson åt Aron, presten, hev vendt vreiden min burt frå Israels-borni, for di han stod like strengt på min rett som eg sjølv; difor vilde eg ikkje vera so streng at eg gjorde ende på Israels-borni.
12  Difor skal du segja han at eg vil gjera mi pakt med han, so det skal ganga han vel;
13  æveleg prestedøme lovar eg han og ætti hans etter han, for di han var so vyrk for æra åt sin Gud og gjorde soning for Israels-borni.
14  Den drepne israeliten, han som vart drepen i hop med den midianitiske kvinna, heitte Simri Saluson; han var hovding yver ei grein av Simeons-ætti.
15  Og midianitkvinna som vart drepi, heitte Kosbi; ho var dotter åt Sur, som var hovding yver ei grein av midianitane.
16  Og Herren tala til Moses og sa:
17  Du skal taka på midianitane og slå dei ned;
18  for dei tok på dykk med svikrådene dei bruka mor dykk, då det hende dette med Peor og Kosbi, syster deira, hovdingdotteri frå Midian, som vart drepi den gongen sotti kom yver dykk for Peors skuld.
 
 
# Fjerde Mosebok 26
1  Då sotti var yver, tala Herren so til Moses og Eleasar, son åt Aron, presten:
2  Tak tal på heile Israels-lyden, ættegrein for ættegrein, alle dei våpnføre i Israel som hev fyllt tjuge år!
3  So tala Moses og Eleasar, presten, til dei på Moab-moane ved Jordan, midt for Jeriko, og sa:
4  Alle menner som hev fyllt tjuge år, skal teljast - soleis som Herren hadde sagt til Moses og Israels-borni, dei som hadde fare frå Egyptar-land.
5  Ruben var eldste son åt Israel. Og Rubens-borni det var: Hanokitane, ætti etter Hanok, pallu'itane, ætti etter Pallu,
6  hesronitane, ætti etter Hesron, karamitane, ætti etter Karmi.
7  Dette var Rubens-ættene, og av dei var det tri og fyrti tusund og sju hundrad og tretti mann som vart mynstra.
8  Son åt Pallu heitte Eliab.
9  Og borni åt Eliab heitte Nemuel og Datan og Abiram. Men Datan og Abiram, det var dei same som var valde til folketinget og var med og yppa strid mot Moses og Aron den gongen Korah og flokken hans sette seg upp mot Herren,
10  og jordi let upp gapet sitt og gløypte både dei og Korah, og elden gjorde ende på dei tvo hundrad og femti mennene, so heile flokken umkomst og vart til eit teikn.
11  Men borni åt Korah miste ikkje livet.
12  Simeons-borni var, etter ættene deira: Nemuelitane, ætti etter Nemuel, jaminitane, ætti etter Jamin, jakinitane, ætti etter Jakin,
13  serahitane, ætti etter Serah, sa'ulitane, ætti etter Sa'ul.
14  Dette var Simeons-ættene, tvo og tjuge tusund og tvo hundrad mann.
15  Gads-borni var, etter ættene deira: Sefonitane, ætti etter Sefon, haggitane, ætti etter Haggi, sunitane, ætti etter Suni,
16  osnitane, ætti etter Osni, eritane, ætti etter Eri,
17  aroditane, ætti etter Arod, arelitane, ætti etter Areli.
18  Dette var Gads-ættene; av dei var det fyrti tusund og fem hundrad mann som vart mynstra.
19  Av borni åt Juda døydde tvo i Kana'ans-landet; dei heitte Er og Onan.
20  Dei hine Juda-borni var, etter ættene deira: Selanitane, ætti etter Sela, peresitane, ætti etter Peres, serahitane, ætti etter Serah.
21  Og Peres-borni var: Hesronitane, ætti etter Hesron, hamulitane, ætti etter Hamul.
22  Dette var Juda-ættene. Av dei vart seks og sytti tusund og fem hundrad mann mynstra.
23  Issakars-borni var, etter ættene deira: Tola'itane, ætti etter Tola, punitane, ætti etter Puva,
24  jasubitane, ætti etter Jasub, simronitane, ætti etter Simron.
25  Dette var Issakars-ættene. Av dei var det fire og seksti tusund og tri hundrad mann som vart mynstra.
26  Sebulons-borni var, etter ættene deira: Sarditane, ætti etter Sered, elonitane, ætti etter Elon, jahle'elitane, ætti etter Jahle'el.
27  Dette var Sebulons-ættene. Av dei var det seksti tusund og fem hundrad mann som var mynstra.
28  Borni åt Josef var, etter ættene deira: Manasse og Efra'im.
29  Manasse-borni var: Makiritane, ætti etter Makir. Makir fekk sonen Gilead; frå han var gileaditane ætta.
30  Gileads-borni det var: Jesritane, ætti etter Jeser, helkitane, ætti etter Helek,
31  asrielitane, ætti etter Asriel, sikmitane, ætti etter Sekem,
32  semida'itane, ætti etter Semida, hefritane, ætti etter Hefer.
33  Men Selofhad, son åt Hefer, hadde ingi søner, berre døtter, og namni på døtterne hans var Mahla og Noa og Hogla og Milka og Tirsa.
34  Dette var Manasse-ættene. Av dei var det tvo og femti tusund og sju hundrad mann som vart mynstra.
35  Efra'ims-borni det var, etter ættene deira: Sutelahitane, ætti etter Sutelah, bakritane, ætti etter Beker, tahanitane, ætti etter Tahan.
36  Og Sutelah-borni det var: Eranitane, ætti etter Eran.
37  Dette var Efra'ims-ættene; av dei var det tvo og tretti tusund og fem hundrad mann som vart mynstra. Det var Josefs-borni etter ættene deira.
38  Benjamins-borni var, etter ættene deira: Balitane, ætti etter Bela, asbelitane, ætti etter Asbel, akiramitane, ætti etter Akiram,
39  sufamitane, ætti etter Sefufam, hufamitane, ætti etter Hufam.
40  Og Bela-borni var: Ard og Na'aman; ættene etter dei var arditane og na'amitane.
41  Dette var Benjamins-borni etter ættene deira; av dei var det fem og fyrti tusund og seks hundrad mann som vart mynstra.
42  Dans-borni var, etter ættene deira: Suhamitane, ætti etter Suham. Dette var Dans-ættene etter ættetavla deira;
43  Suhamit-ættene var etter manntalet i alt fire og seksti tusund og fire hundrad mann.
44  Asers-borni var, etter ættene deira: Jimna'itane, ætti etter Jimna, jisvitane, ætti etter Jisvi, beri'itane, ætti etter Beria.
45  Og Beria-borna var: Hebritane, ætti etter Heber, malkielitane, ætti etter Malkiel.
46  Dotter åt Aser heitte Serah.
47  Dette var Asers-ættene; av dei var det tri og femti tusund og fire hundrad mann som vart mynstra.
48  Naftali-borni var, etter ættene deira: Jahse'elitane, ætti etter Jahse'el, gunitane, ætti etter Guni,
49  jisritane, ætti etter Jeser, sillemitane, ætti etter Sillem.
50  Dette var Naftali-ættene etter ættetavla deira; av dei var det fem og fyrti tusund og fire hundrad mann som vart mynstra.
51  So mange var det som vart mynstra av Israels-borni, seks hundrad og eitt tusund og sju hundrad og tretti mann.
52  Og Herren tala til Moses og sa:
53  Millom desse skal landet skiftast ut til eigedom etter folketalet.
54  Den ætti som hev mykje folk, skal du gjeva mykje land, og den som hev lite folk, mindre; kvar ætt skal få land etter talet på dei som vart mynstra der.
55  Landet skal skiftast på den måten at dei kastar lut um bygdene, og alle som hev same ættenamnet, skal få sin eigedom i same bygdelaget.
56  Kvar skal få det som fell på han etter luten, men den som hev mykje folk, skal få meir enn den som hev lite; soleis skal landet bytast millom dei.
57  Dette vart dei levitane som vart mynstra, etter ættene sine: Gersonitane, ætti etter Gerson, kahatitane, ætti etter Kahat, meraritane, ætti etter Merari.
58  Desse ættgreinene var det i Levi-ætti: Libnitane, hebronitane, mahlitane, musitane, korahitane. Kahat var far åt Amram,
59  og kona åt Amram heitte Jokebed; ho var dotter åt Levi og fødd i Egyptar-land. Amram fekk med henne sønene Aron og Moses, og Mirjam, syster deira.
60  Og Aron fekk sønene Nadab og Abihu, Eleasar og Itamar.
61  Men Nadab og Abihu døydde då dei bar framand eld fram for Herrens åsyn.
62  Av levitane var det tri og tjuge tusund som vart mynstra, alle karfolk som var yver ein månad gamle. Dei vart ikkje mynstra saman med dei hine Israels-borni, av di dei ikkje hadde fenge nokon odel millom dei.
63  Dette var dei som Moses og Eleaser, presten, talde då dei mynstra Israels-borni på Moab-moane ved Jordan, midt for Jeriko.
64  Millom dei fanst det ingen som Moses og Aron, presten, hadde skrive inn i manntalet då dei mynstra Israels-borni i Sinai-øydemarki.
65  For Herren hadde sagt at dei skulde døy i øydemarki, og no var det ingen annan att enn Kaleb, son åt Jefunne, og Josva, som åt Nun.
 
 
# Fjerde Mosebok 27
1  Men døtterne åt Selofhad - dei heitte Mahla og Noa og Hogla og Milka og Tirsa og var ætta frå Manasse, Josefs son; for Selofhad, far deira, var son åt Hefer, son åt Gilead, son åt Makir, son åt Manasse -
2  dei gjekk fram i møtetjelddøri og stod framfor Moses og Eleaser, presten, og alle hovdingane og heile lyden og sa:
3  Far vår døydde i øydemarki, men han var ikkje med i den flokken som sette seg upp mot Herren - i Korah-flokken - han døydde for si eigi synd skuld*, og han hadde ingi søner.
4  Skal no namnet åt far vår ganga ut or ætti av di han ingen son hadde? Gjev oss odel tilliks med farbrørne våre!
5  Moses bar saki deira fram for Herren.
6  Og Herren sa til Moses:
7  Det er rett som døtterne åt Selofhad segjer. Du skal gjeva dei odel tilliks med farbrørne deira og lata farsgarden ganga i arv til dei.
8  Og til Israels-borni skal du segja: Når ein mann døyr og ikkje hev nokon son, so skal de lata garden hans ganga i arv til dotteri.
9  Hev han ingi dotter, so skal de gjeva brørne hans garden;
10  og hev han ikkje brør, so skal de lata farbrørne hans få garden;
11  men hadde ikkje faren nokon bror, so skal den næmaste skyldingen i ætti få garden til odel og eiga. Dette skal gjelda for rett hjå Israels-borni, soleis som Herren hev sagt Moses fyre.
12  Sidan sa Herren til Moses: Stig upp på Abarim-fjellet her og sjå utyver landet som eg hev gjeve Israels-borni!
13  Og når du hev set det, skal du og fara til federne dine som Aron, bror din, fyre deg,
14  av di de var ulydige mot meg i Sin-øydemarki, då lyden tretta med meg, og de skulde helga meg og lata vatnet strøyma fram for augo deira. - Av det hev Meriba-kjelda ved Kades i Sin-øydemarki fenge namn.
15  Då tala Moses til Herren og sa:
16  Herre, du Gud som råder yver livsens ande i alt kjøt, vil ikkje du setja ein mann yver lyden,
17  som kann ganga fyre dei både heime og burte og føra dei både ut og inn, so ikkje Herrens lyd skal vera som ein saueflokk utan hyrding!
18  Og Herren sa til Moses: Tak Josva, son åt Nun! Han er ein mann som det er ånd i. Legg handi på hovudet hans,
19  og leid han fram for Eleasar, presten, og for heile lyden og set han inn i tenesta framfor augo deira,
20  og gjev han noko av den vyrdnaden du hev med deg, so heile Israels-lyden lyt lyda han!
21  Og han skal ganga fram for Eleasar, presten, og Eleasar skal for Herrens åsyn spyrja urim for han, og etter hans ord skal dei ganga ut og ganga inn, både han og heile Israels-borni og heile lyden.
22  Moses gjorde som Moses hadde sagt; han tok og leidde Josva fram for Eleasar, presten, og heile lyden,
23  og Eleasar la hendene på han og sette han inn i tenesta, som Herren hadde havt Moses til å segja til han.
 
 
# Fjerde Mosebok 28
1  Og Herren tala til Moses og sa:
2  So skal du segja til Israels-borni: Offeret mitt, maten min, eldofferi mine, som angar godt for meg, lyt de koma i hug å bera fram for meg på si visse tid.
3  Seg til dei: So skal dei eldofferi vera som de ber fram for Herren: Tvo årsgamle lytelause lamb um dagen til fast brennoffer.
4  Eitt lamb skal du ofra um morgonen og eitt solegladsbel,
5  og til matoffer tiandeparten av ein efa fint mjøl, blanda med fjordeparten av ein hin olje av sundstøytte oljebær.
6  Det skal vera det faste brennofferet, so som det vart frambore ved Sinai-fjellet til ein kveikjande ange, eit eldoffer for Herren.
7  Og drykkofferet som høyrer til det eine lambet, skal vera fjordeparten av ein hin; i heilagdomen skal du ofra drykkoffer av sterk drykk til Herren.
8  Det andre lambet skal du ofra solegladsbel; med same matofferet som um morgonen og same drykkofferet skal du bera det fram; det er eit eldoffer som angar godt for Herren.
9  Um sabbatsdagen skal du ofra tvo årsgamle lamb utan lyte og til matoffer tvo tiandepartar av ein efa fint mjøl, blanda med olje, og drykkofferet som høyrer til.
10  Det er sabbats-brennofferet, som skal berast fram kvar sabbat, umfram det daglege brennofferet og drykkofferet som høyrer til.
11  Den fyrste dagen i kvar månad skal de bera fram eit brennoffer for Herren: tvo unge uksar og ein ver og sju årsgamle lamb utan lyte,
12  og til matoffer tri tiandepartar av ein efa fint mjøl, blanda med olje, for kvar ukse, og tvo tvo tiandepartar fint mjøl, blanda med olje, attåt veren,
13  og ein tiandepart fint mjøl, blanda med olje, for kvart lamb; då er det eit brennoffer som angar godt, eit eldoffer for Herren.
14  Og drykkofferet som høyrer til, skal vera ein halv hin vin for kvar ukse og tridjeparten av ein hin til attåt veren og fjordeparten av ein hin for kvart lamb. Dette er månads-brennofferet som de skal bera fram kvar nymånedag i året.
15  Då skal de og ofra ein geitebukk til syndoffer åt Herren, umfram det daglege brennofferet og drykkofferet som høyrer til.
16  Den fjortande dagen i den fyrst månaden er det påskehelg for Herren.
17  Og den femtande dagen i den same månaden er det helg; då skal de eta usyrt brød sju dagar.
18  Den fyrste dagen skal de halda eit heilagt møte og må ikkje gjera noko utearbeid.
19  Og de skal bera fram eit eldoffer, eit brennoffer for Herren: tvo unge uksar og ein ver og sju årsgamle lamb - lytelause skal dei vera -
20  og til matoffer attåt dei fint mjøl, blanda med olje: tri tiandepartar av ein efa for kvar ukse og tvo tiandepartar attåt veren,
21  og ein tiandepart for kvar av dei sju lambi,
22  og so ein geitebukk til syndoffer; med den skal de gjera soning for dykk.
23  Dette skal de ofra umfram morgon-brennofferet, som høyrer til det daglege brennofferet*.
24  Sovorne offer skal de bera fram kvar av dei sju dagane; det er eldoffermat som angar godt for Herren; attåt det daglege brennofferet skal de bera det fram, med drykkofferet som høyrer til.
25  Den sjuande dagen skal de halda eit heilagt møte, og noko utearbeid må de ikkje gjera då.
26  Nygrødedagen, når de ber fram for Herren eit offer av den nye grøda og høgtidar sjuvikehelgi, då skal de halda eit heilagt møte og må ikkje gjera noko utearbeid.
27  Og de skal bera fram eit brennoffer til godange for Herren: tvo unge uksar og ein ver og sju årsgamle lamb,
28  og til matoffer attåt det fint mjøl, blanda med olje, tri tiandepartar av ein efa for kvar ukse og tvo tiandepartar attåt veren,
29  og ein tiandepart for kvar av lambi,
30  og so ein geitebukk som de skal gjera soning for dykk med.
31  Det skal de ofra umfram det daglege brennofferet og matofferet som høyrer til. Offeri skal vera lytelause, og dei vanlege drykkofferi skal vera med.
 
 
# Fjerde Mosebok 29
1  Den fyrste dagen i den sjuande månaden skal de halda eit heilagt møte og må ikkje gjera noko utearbeid; den dagen skal lurane ljoma hjå dykk,
2  og de skal bera fram eit brennoffer som angar godt for Herren: ein ung ukse, ein ver, sju årsgamle lamb utan lyte,
3  og matofferet som høyrer til: fint mjøl, blanda med olje, tri tiandepartar av ein efa attåt uksen og tvo tiandepartar attåt veren,
4  og ein tiandepart for kvart av dei sju lambi,
5  og so ein syndofferbukk til å gjera soning for dykk med,
6  umfram månads-brennofferet og matofferet som høyrer til det, og umfram det faste brennofferet med sitt matoffer og dei vanlege drykkofferi, eit eldoffer som angar godt for Herren.
7  Tiande dagen i den same sjuande månaden skal de halda eit heilagt møte. Då skal de fasta og ikkje gjera noko utearbeid;
8  og de skal bera fram for Herren eit brennoffer som angar godt: ein ung ukse, ein ver, sju årsgamle lamb - lytelause skal dei vera -
9  og matofferet som høyrer til: fint mjøl, blanda med olje, tri tiandepartar av ein efa attåt uksen og tvo tiandepartar attåt veren,
10  og ein tiandepart for kvar av dei sju lambi,
11  og so ein geitebukk til syndoffer, umfram sonings-syndofferet og det daglege brennofferet med matoffer og drykkoffer som høyrer til.
12  Femtande dagen i den sjuande månaden skal de samlast til eit heilagt møte og må ikkje gjera noko utearbeid; og de skal halda helg for Herren i sju dagar.
13  Då skal de bera fram eit brennoffer, eit eldoffer som angar godt for Herren: trettan unge uksar, tvo verar, fjortan årsgamle lamb - lytelause skal dei vera -
14  og matofferet som høyrer til: fint mjøl blanda med olje, tri tiandepartar av ein efa for kvar av dei trettan uksane og tvo tiandepartar for kvar av dei tvo verane,
15  og ein tiandepart for kvart av dei fjortan lambi,
16  og so ein geitebukk til syndoffer, umfram det daglege brennofferet med sitt matoffer og drykkoffer.
17  Andre dagen skal de bera fram tolv unge uksar, tvo verar, fjortan årsgamle lamb utan lyte,
18  og matoffer og drykkoffer som vanleg, svarande til uksane og verane og lambi etter talet,
19  og ein geitebukk til syndoffer, umfram det daglege brennofferet med sitt matoffer og sine drykkoffer;
20  tridje dagen elleve uksar, tvo verar, fjortan årsgamle lamb utan lyte,
21  og matoffer og drykkoffer som vanleg, svarande til uksane og verane og lambi etter talet,
22  og ein geitebukk til syndoffer, umfram det daglege brennofferet med sitt matoffer og drykkoffer;
23  fjorde dagen ti uksar, tvo verar, fjortan årsgamle lamb utan lyte,
24  med matoffer og drykkoffer som vanleg, svarande til uksane og verane og lambi etter talet,
25  og ein geitebukk til syndoffer, umfram det daglege brennofferet med sitt matoffer og drykkoffer;
26  femte dagen ni uksar, tvo verar, fjortan årsgamle lamb utan lyte,
27  og ein geitebukk til syndoffer, umfram det daglege brennofferet med sitt matoffer og drykkoffer;
28  og ein geitebukk til syndoffer, umfram det daglege brennofferet med sitt matoffer og drykkoffer;
29  sette dagen åtte uksar, tvo verar, fjortan årsgamle lamb utan lyte,
30  med matoffer og drykkoffer som vanleg, svarande til uksane og verane og lambi etter talet,
31  og ein geitebukk til syndoffer, umfram det daglege brennofferet med sitt matoffer og drykkoffer;
32  sjuande dagen sju uksar, tvo verar, fjortan årsgamle lamb utan lyte,
33  med matoffer og drykkoffer som vanleg, svarande til uksane og verane og lambi etter talet,
34  og ein geitebukk til syndoffer, umfram det daglege brennofferet med sitt matoffer og drykkoffer;
35  Åttande dagen skal de halda ei stor samlingshøgtid og må ikkje gjera noko utearbeid;
36  og de skal bera fram eit brennoffer, eit eldoffer som angar godt for Herren: ein ukse, ein ver, sju årsgamle lamb utan lyte,
37  med matoffer og drykkoffer som vanleg, svarande til uksen og veren og lambi etter talet,
38  og ein geitebukk til syndoffer, umfram det daglege brennofferet med sitt matoffer og drykkoffer;
39  Dette er det de skal ofra Herren på høgtidene dykkar, umfram lovnadsofferi og dei friviljuge offeri dykkar, anten det er brennoffer eller matoffer eller drykkoffer eller takkoffer.
 
 
# Fjerde Mosebok 30
1  Og Moses sa dette til Israels-borni, heiltupp soleis som Herren hadde sagt han fyre.
2  Sidan tala Moses til hovdingane yver Israels-ættene og sa: Høyr no eit anna bod som Herren hev gjeve:
3  Når ein mann gjev ein lovnad til Herren eller sver ein eid at han vil halda seg frå ymse ting, so skal han ikkje brjota ordet sitt; det han hev lova skal han halda.
4  Når ei ung kvinna som endå er heime hjå far sin, gjer ein lovnad til Herren og sver at ho vil halda seg ifrå ymse ting,
5  og far hennar fær høyra um lovnaden hennar og eiden ho hev bunde seg med, og tegjer til det, so skal det gjelda alt det ho hev lova, og kvar eid ho hev bunde seg med, skal gjelda.
6  Men dersom far hennar same dagen som han fær høyra um noko lovnad ho hev gjort, eller nokon eid ho hev bunde seg med, forbyd henne å halda sitt ord, so skal det vera um inkje, og Herren skal gjeva henne til, etter di det var faren som meinka henne.
7  Vert ho gift og hev ein lovnad på seg eller hev bunde seg med eit tankelaust ord,
8  og mannen hennar fær vita det, men ikkje segjer noko imot den dagen han fær høyra um det, då skal det gjelda det ho hev lova, og det ordet ho hev bunde seg med, skal gjelda.
9  Men dersom mannen hennar same dagen som han fær vita det, forbyd henne å halda sitt ord, so gjer han lovnaden ho hev på seg, um inkje, og like eins det tankelause ordet ho hev bunde seg med, og Herren skal gjeva henne til.
10  Hev ei enkja eller fråskild kona gjort ein lovnad og nemnt noko ho vil halda seg ifrå, so skal ho halda ord.
11  Dersom ei kona etter ho er gift, hev lova noko eller bunde seg med eid til å halda seg ifrå eitt eller anna,
12  og mannen hennar fær vita det, men tegjer og ikkje forbyd henne å halda sitt ord, so skal det gjelda alt det ho hev lova, og kvar eid ho hev bunde seg med, skal gjelda.
13  Men dersom mannen hennar gjer det um inkje same dagen som han fær høyra um det, so gjeld ikkje noko av dei ordi ho soleis hev slept av munnen, anten det er ein lovnad ho hev gjort, eller det er noko ho hev svore seg ifrå; mannen hennar hev gjort det um inkje, og Herren skal gjeva henne til.
14  Kvar lovnad ho hev gjort, og kvar eid ho hev svore um å halda seg ifrå eitt eller hitt og fasta, kann mannen hennar anten stadfesta eller gjera um inkje.
15  Tegjer han um det til andre dagen, so hev han stadfest alt det ho hev lova eller bunde seg til; han hev stadfest det, med di han tagde då han fekk vita det.
16  Men gjer han det fyrst um inkje ei tid etter han fekk høyra um det, so ber han ansvaret for brotet hennar.
17  Dette er dei fyresegnene Herren gav Moses um den retten ein mann hev yver kona si, og ein far yver dotter si so lenge ho er ung og endå heime hjå faren.
 
 
# Fjerde Mosebok 31
1  Og Herren tala til Moses og sa:
2  Du skal taka hemn for det som medianitane hev gjort Israels-borni; sidan skal du fara til federne dine.
3  Då tala Moses til folket og sa: Lat nokre av mannskapet dykkar bu seg til herferd! Dei skal koma yver midianitane og føra Herrens hemn yver Midian.
4  Tusund mann frå kvar av Israels-ættene skal de senda ut i herferd.
5  Av dei mange tusund i Israel baud dei då ut tusund mann frå kvar ætt, tolv tusund herbudde menner.
6  Dei sende Moses ut i herferd, tusund mann frå kvar ætt, og med dei sende han Pinehas, son åt Eleasar, presten; han hadde med seg dei heilage gognene og stridslurane.
7  Og dei gjorde ei herferd mor Midian, so som Herren hadde sagt Moses fyre, og slo i hel alle karmenner.
8  Og millom dei som dei drap, var kongane i Midian, Evi og Rekem og Sur og Hur og Reba, dei fem Midians-kongane; og Bileam, son åt Beor, fall og for sverdet deira.
9  So tok dei kvinnone og borni åt midianitane og alle kløvdyri og alt bufeet deira og alt det dei åtte;
10  og alle byane i det landet dei budde i, og alle tjeldlægri deira sette dei eld på.
11  Og alt herfanget og alt folket og feet dei hadde teke,
12  førde dei dit som Moses og Eleasar, presten, og heile Israels-lyden var - til lægret på Moab-moane ved Jordan, midt for Jeriko - både fangane og feet og alt det andre herfanget.
13  Og Moses og Eleasar, presten, og alle dei høgste i lyden gjekk til møtes med dei utanfor lægret.
14  Men Moses var vond på hovdingane som kom heim frå stridsferdi, både dei som stod yver tusund og dei som stod yver hundrad mann,
15  og han sa til dei: Hev de spart alle kvinnone?
16  Det var då dei som lydde Bileams råd og lokka Israels-borni til å svika Herren for Peors skuld, so sotti kom yver Herrens lyd.
17  Slå no i hel alle sveinborn og alle kvinnor som hev havt med karfolk å gjera!
18  Men alle ungmøyar som ikkje hev havt med karfolk å gjera, skal de spara, og dei skal høyra dykk til.
19  Og so lyt de halda dykk utanfor lægret i sju dagar, og alle som hev slege nokon i hel eller kome nær nokon som er i helslegen, lyt reinsa seg den tridje og den sjuande dagen - både de og fangane dykkar.
20  Og alle klæde og alt som er gjort av skinn eller geiteragg, og alle trekjerald lyt de reinsa.
21  Og Eleasar, presten, sa til stridsmennene som hadde vore med i herferdi: Denne fyresegni hev Herren gjeve Moses:
22  Gull og sylv, kopar og jarn, tin og bly,
23  alt som toler eld, skal de hava i elden, so vert det reint; de lyr berre etterpå reinsa det med reinsingsvatn; men alt som ikkje toler eld skal de hava i vatn.
24  Og den sjuande dagen skal de tvo klædi dykkar, so vert de reine, og sidan kann de koma inn i lægret.
25  Og Herren sa til Moses:
26  Du og Eleasar, presten, og ættehovdingane i lyden skal taka tal på alt folket og feet som er fanga
27  og skifta det likt millom stridsmennene som var med i herferdi, og alt hitt folket.
28  Og du skal taka ei avgift til Herren av stridsmennene: eitt liv for kvart femhundrad, både av folk og av storfe og asen og småfe;
29  det skal de taka av den helvti som fell på herfolket, og gjeva det til Eleasar, presten; det skal vera ei reida til Herren.
30  Og av den helvti som fell på dei hine Israels-borni, skal du taka ut eit liv for kvart halvhundrad, både av folk og av storfe og asen og småfe - av alt feet - og gjeva dei til levitane, som hev umsut for alt det som skal gjerast i Herrens tabernakel.
31  Moses og Eleasar, presten, gjorde som Herren hadde sagt Moses fyre.
32  Og herfanger, det som var att av det stridsfolket hadde teke, det var: sauer og geiter: seks hundrad og fem og sytti tusund;
33  uksar og kyr: tvo og sytti tusund;
34  asen: ein og seksti tusund;
35  av folk - kvinnor som ikkje hadde vore nær nokon karmann - var det i alt tvo og tretti tusund.
36  Helvti av dette, den luten som fall på hermennene, var då: småfe: tri hundrad og sju og tretti tusund og fem hundrad i talet,
37  so avgifter til Herren av sauene og geitene vart seks hundrad og fem og sytti;
38  uksar og kyr: seks og tretti tusund; av dei var avgifti til Herren tvo og sytti;
39  asen: tretti tusund og fem hundrad, og avgifti av dei til Herren ein og seksti;
40  fangar: sekstan tusund, og av dei i avgift til Herren tvo og tretti.
41  Og Moses gav avgifti, det som skulde vera reida åt Herren, til Eleaser, presten, som Herren hadde sagt han fyre.
42  Den helvti som kom på dei hine Israels-borni, og som Moses hadde skift ifrå hermennene,
43  den helvti som lyden fekk, det var: tri hundrad og sju og tretti tusund og fem hundrad sauer og geiter,
44  og seks og tretti tusund uksar og kyr,
45  og tretti tusund og fem hundrad asen,
46  og sekstan tusund fangar.
47  Av denne helvti - den som fall på Israels-borni - tok Moses ut eit liv for kvart halvhundrad av både folk og fe og gav dei til levitane, som greidde det som skulde gjerast i Herrens hus, soleis som Herren hadde sagt han fyre.
48  So gjekk hovdingane yver herflokkane, både dei yver tusund og dei yver hundrad mann, fram for Moses
49  og sa til han: Tenarane dine hev teke tal på stridsmennene som me hadde under oss, og det vanta ikkje ein mann.
50  Difor kjem me no med ei gåva til Herren; kvar av oss gjev det gullet han hev vunne: armlekkjor og armband og fingerringar og øyreringar og kulelekkjor; det skal vera til soning for oss for Herrens åsyn.
51  Og Moses og Eleaser, presten, tok imot gullet dei kom med, alle slags fint arbeidde ting.
52  Gullet som dei vigde åt Herren, var i alt sekstan tusund og sju hundrad og femti sekel; det var gåva frå hovdingane.
53  Men mannskapet hadde og vunne herfang, kvar åt seg.
54  Då Moses og Eleasar, presten, hadde teke imot gullet av hovdingane, bar dei det inn i møtetjeldet, so det skulde minna um Israels-borni for Herrens åsyn.
 
 
# Fjerde Mosebok 32
1  Rubens-borni og Gads-borni hadde mykje bufe - uhorveleg mykje. Då dei no såg dei gode beitemarkane i landet kring Jaser og i Gilead-landet,
2  kom der og sa til Moses og Eleasar, presten, og hovdingane i lyden:
3  Atarot og Dibon og Jaser og Nimra og Hesbon og El'ale og Sebam og Nebo og Beon,
4  dei bygdene som Herren hev late Israels-lyden vinna med sverdet, det er gode febygder, og tenarane dine hev mykje fe.
5  Vil du gjera vel mot oss, sa dei, so lat tenarane dine få det landet til odel og eiga, og lat oss sleppa å fara yver Jordan!
6  Då sa Moses til Gads-borni og Rubens-borni: Skal brørne dykkar ganga i striden og de setja dykk til her?
7  Vil de då gjera Israels-borni uhuga til å fara yver åt det landet som Herren hev gjeve dei?
8  Det var det federne dykkar gjorde då eg sende dei ut frå Kades-Barnea til å skoda landet;
9  Dei for upp til Eskoldalen og såg på landet, og so skræmde dei Israels-borni, so dei miste hugen til å ganga inn i det landet som Herren hadde gjeve dei.
10  Den dagen vart Herren brennande harm og han svor:
11  Ingen av dei mennene som for upp frå Egyptar-land og er yver tjuge år gamle, skal få sjå det landet eg hev lova Abraham og Isak og Jakob; for dei hev ikkje fylgt meg som dei skulde -
12  ingen utan Kaleb Jefunneson av Kenas-ætti og Josva Nunsson; dei hev vore trugne til å fylgja Herren.
13  Herren vart harm på Israel og let dei flakka ikring i øydemarki i fyrti år, til det var ende på heile den ætti som hadde gjort det som vondt var i Herrens augo.
14  Og no stig de i fari etter fedrene dykkar, eit elde av syndige menner, og aukar endå meir Herrens harme imot Israel.
15  For vender de dykk burt og ikkje vil fylgja han, so kjem han til å halda Israel endå lenger i øydemarki, og de fører ulukka yver heile dette folket.
16  Då gjekk dei fram for Moses og sa: Me vil gjera kvier for feet vårt her og byggja byar for kvinnone og borni våre;
17  men sjølve vil me vepna oss snøggast me vinn, og fara fyre dei hine Israels-borni, til me hev ført dei dit dei skal; men kvinnone og borni våre skal sitja att i borgene, so dei kann vera trygge for folket her i landet.
18  Me skal ikkje venda heim att fyrr Israels-borni hev fenge kvar sin eigedom;
19  for me vil ikkje taka land saman med dei andre på hi sida Jordan og lenger undan når me hev fenge vårt land på denne sida, austanfor Jordan.
20  Då sa Moses til dei: Ja, gjer de det, væpnar de dykk til striden for Herrens åsyn,
21  og alle stridsmennene dykkar fer yver Jordan for Herrens åsyn, til han hev drive fiendane sine or syne,
22  og vender de ikkje heim att fyrr landet er vunne for Herrens åsyn, so skal de vera utan skuld både for Herren og får Israel, og dette landet her skal vera dykkar eigedom for Herrens åsyn.
23  Men gjer de det ikkje, då syndar de mot Herren og skal få kjenna at syndi finn dykk att.
24  Bygg dykk no byar for kvinnone og borni dykkar, og stell til kvier for småfeet, og gjer som de hev lova!
25  Då sa Gads-borni og Rubens-borni til Moses: Tenarane dine skal gjera som du hev sagt, herre;
26  borni og konone våre og feet og alle kløvdyri skal vera her i Gileads-byane;
27  men me, tenarane dine, vil ganga yver Jordan for Herrens åsyn til strid, kvar våpnfør mann, soleis som du, herre, segjer.
28  So tala Moses um dei til Eleasar, presten, og Josva Nunsson og hovdingane yver alle Israels-ættene
29  og sa: Gjeng Gads-borni og Rubens-borni, so mange som er våpnføre, med dykk yver Jordan til strid for Herrens åsyn, og landet vert teke, so skal de gjeva dei Gilead-landet til eigedom.
30  Men gjeng dei ikkje stridsbudde med dykk yver, so skal dei få eigedomen sin i Kana'ans-landet, saman med dykk andre.
31  Og Gads-borni og Rubens-borni svara: Det som Herren hev sagt til tenarane dine, det vil me gjera;
32  me vil fara stridsbudde yver til Kana'ans-landet for Herrens åsyn, men odelseiga vår skal vera her på denne sida av Jordan.
33  Då gav Moses Gads-borni og Rubens-borni og halve Manasse-ætti dei riki som Sihon, amoritarkongen, og Og, kongen i Basan, hadde ått, heile landet med alle byane rundt ikring og markene som høyrde til.
34  Og Gads-borni bygde upp att Dibon og Atarot og Aroer
35  og Atrot-Sofan og Jaser og Jogbeha
36  og Bet-Nimra og Bet-Haran - faste byar og fekvier.
37  Og Rubens-borni bygde upp att Hesbon og El'ale og Kirjata'im
38  og Nebo og Ba'al-Meon - som dei brigda namnet på - og Sibma; og dei gav dei byane som dei bygde upp att namni deira.
39  Borni åt Makir, Manasses son, for til Gilead-landet og tok det og dreiv ut amoritane som budde der.
40  Og Moses gav Makir*, Manasses son, Gilead, og han sette seg ned der.
41  Ja'ir, son åt Manasse, for av stad og tok tjeldbyane deira* og kalla dei Ja'irs-byane.
42  Og Nobah for av og tok Kenat og småbyane der ikring og gav borgi sitt eige namn, Nobah.
 
 
# Fjerde Mosebok 33
1  No skal eg nemna dei stadene der Israels-borni tok læger på ferdi si, då Moses og Aron førde dei ut or Egyptar-landet, flokk for flokk.
2  For kvar gong dei tok ut ifrå lægret, skreiv Moses upp kvar dei var, so som Herren hadde sagt han fyre, og her er namni på lægerstadene deira etter som dei for fram.
3  Femtande dagen i fyrste månaden tok Israels-borni ut frå Ra'amses; dagen etter påskehelgi for dei i veg med trass i hugen, midt for augo på alle egyptarane;
4  egyptarane heldt då på og jorda alle sine frumborne, dei som Herren hadde slege i hel; yver gudane deira og hadde Herren halde dom.
5  Då Israels-borni hadde fare frå Ra'amses, lægra dei seg fyrst i Sukkot.
6  So tok dei ut frå Sukkot og lægra seg i Etam, som ligg ytst utmed øydemarki.
7  So tok dei ut frå Etam, men sidan snudde dei um og tok vegen til Pi-Hakirot, som ligg midt imot Ba'al-Sefon, og dei lægra seg framanfor Migdol.
8  So tok dei ut frå Hakirot og for tvert igjenom havet til øydemarki, og då dei hadde fare tri dagar i Etam-øydemarki, lægra dei seg i Mara.
9  So tok dei ut frå Mara og kom til Elim. I Elim var det tolv vasskjeldor og sytti palmetre, og dei lægra seg der.
10  So tok dei ut frå Elim og lægra seg ved Raudehavet.
11  So tok dei ut frå Raudehavet og lægra seg i Sin-øydemarki.
12  So tok dei ut frå Sin-øydemarki og lægra seg i Dofka.
13  So tok dei ut frå Dofka og lægra seg i Alus.
14  So tok dei ut frå Alus og lægra seg i Refidim; med der fanst det ikkje vatn so folket kunde få drikka.
15  So tok dei ut frå Refidim og lægra seg i Sinai-øydemarki.
16  So tok dei ut frå Sinai-øydemarki og lægra seg i Kibrot-Hatta'ava og lægra seg i Haserot.
17  So tok dei ut frå Kibrot-Hatta'ava og lægra seg i Haserot.
18  So tok dei ut frå Haserot og lægra seg i Ritma.
19  So tok dei ut frå Ritma og lægra seg i Rimmon-Peres.
20  So tok dei ut frå Rimmon-Peres og lægra seg i Libna.
21  So tok dei ut frå Libna og lægra seg i Rissa.
22  So tok dei ut frå Rissa og lægra seg i Kehelata.
23  So tok dei ut frå Kehelata og lægra seg innmed Sefer-fjellet.
24  So tok dei ut frå Sefer-fjellet og lægra seg i Harada.
25  So tok dei ut frå Harada og lægra seg i Makhelot.
26  So tok dei ut frå Makhelot og lægra seg i Tahat.
27  So tok dei ut frå Tahat og lægra seg i Tarah.
28  So tok dei ut frå Tarah og lægra seg i Mitka.
29  So tok dei ut frå Mitka og lægra seg i Hasmona.
30  So tok dei ut frå Hasmona og lægra seg i Moserot.
31  So tok dei ut frå Moserot og lægra seg i Bene-Ja'akan.
32  So tok dei ut frå Bene-Ja'akan og lægra seg i Hor-Hagidgad.
33  So tok dei ut frå Hor-Hagidgad og lægra seg i Jotbata.
34  So tok dei ut frå Jotbata og lægra seg i Abrona.
35  So tok dei ut frå Abrona og lægra seg i Esjon-Geber.
36  So tok dei ut frå Esjon-Geber og lægra seg i Sin-øydemarki, i Kades.
37  So tok dei ut frå Kades og lægra seg attmed Hor-fjellet, i landskilet med Edom.
38  Då gjekk Aron, presten, upp på Hor-fjellet, som Herren hadde sagt han fyre, og der døydde han i det fyrtiande året etter Israels-borni hadde teke ut frå Egyptar-landet, fyrste dagen i femte månaden.
39  Aron var hundrad og tri og tjuge år gamal då han døydde på Hor-fjellet.
40  Men den kana'anitiske kongen i Arad, som budde i sørluten av Kana'an, fekk høyra at Israels-borni kom;
41  då tok dei ut frå Hor-fjellet og lægra seg i Salmona.
42  So tok dei ut frå Salmona og lægra seg i Punon.
43  So tok dei ut frå Punon og lægra seg i Obot.
44  So tok dei ut frå Obot og lægra seg i Ije-Ha'abarim i landskilet med Moab.
45  So tok dei ut frå Ijim og lægra seg i Dibon-Gad.
46  So tok dei ut frå Dibon-Gad og lægra seg i Almon-Diblataima.
47  So tok dei ut frå Almon-Diblataima og lægra seg attmed Abarim-fjelli, framanfor Nebo.
48  So tok dei ut frå Abarim-fjelli og lægra seg på Moab-moane ved Jordan-elvi, midt for Jeriko;
49  lægret deira låg langs med Jordan og rakk frå Bet-Hajesimot til Abel-Hassittim på Moab-moane.
50  Og Herren tala til Moses på Moab-moane ved Jordan, midt for Jeriko, og sa:
51  Tala til Israels-borni og seg til dei: Når de hev fare yver Jordan og kome inn i Kana'ans-landet,
52  so skal de driva ut alle dei som bur der i landet, og knasa alle biletsteinane deira og slå sund alle gudebileti dei hev støypt seg, og øydeleggja alle offerhaugane deira.
53  De skal eigna til dykk landet og setja dykk ned der; for dykk hev eg gjeve det landet til odel og eiga.
54  De skal skifta det millom dykk etter ætter og kasta lut um bygdene. Den ætti som hev mykje folk, skal de gjeva mykje jord, og den som hev lite folk, mindre. Kvar skal få den eigedomen som luten hans kjem ut med. Etter ættene de høyrer til, skal landet bytast millom dykk.
55  Men driv de dei ikkje ut, dei som no bur i landet, so skal dei som de sparer, verta tornar i augo og broddar i sidone dykkar, og dei skal plaga dykk i det landet de bur i.
56  Og det som eg hadde tenkt å gjera med dei, det skal eg då gjera med dykk.
 
 
# Fjerde Mosebok 34
1  Og Herren tala til Moses og sa:
2  Seg til Israels-borni: Når de kjem inn i Kana'ans-landet - det er det landet de skal hava og eiga, heile Kana'ans-landet so vidt som det er -
3  so skal landet dykkar på sudsida ganga frå Sin-øydemarki langs med Edom, og den søre bytestrengen skal i aust ganga ut ifrå enden av Saltsjøen
4  og svinga sudum Akrabbimskardet og so taka yver til Sin; so skal han ganga ut sunnanfor Kades-Barnea, til han når Hasar-Addar, og so taka yver til Asmon;
5  frå Asmon skal bytet svinga burt til Egyptar-lands-bekken og so ganga i havet.
6  I vest skal landet støyta til Storhavet; det skal vera landskilet dykkar mot vest.
7  På nordsida skal landskilet ganga soleis. Frå Storhavet skal de draga skiftelina til Hor-fjellet
8  og frå Hor-fjellet dit som vegen ber til Hamat; der skal bytet ganga ut ved Sedad;
9  sidan skal det halda fram til Sifron og so enda ved Hasar-Enan. Dette skal vera landskilet dykkar mot nord.
10  I aust skal de setja landskilet etter ei lina som gjeng frå Hasar-Enan til Sefam.
11  Frå Sefam skal bytet ganga nedetter til Ribla, i aust for Ajin, og so lenger ned, til det når berghallet austanfor Kinneretsjøen*;
12  so skal det ganga nedåt Jordan og ut i Saltsjøen. Det skal vera landet dykkar etter bytemerki sine rundt ikring.
13  Og Moses sa til Israels-borni: Dette er det landet som de skal få til odel og eiga; de skal skifta det i luter og kasta lut um dei; det er det landet som Herren hev sagt skal gjevast åt dei ni ættene og den eine halve ætti.
14  For Rubens-ætti med greinene sine og Gads-ætti med sine greiner og den halve Manasse-ætti hev fenge dei eigone dei skal hava;
15  desse tvo ættene og den halve ætti hev fenge sin eigedom på denne sida av Jordan-elvi, midt for Jeriko - i aust, mot solrenningi.
16  Og Herren tala til Moses og sa:
17  Høyr no kva dei er for menner som skal skifta ut landet millom dykk; Eleasar, presten, Josva Nunsson
18  og so ein hovding frå kvar ætt, som de skal taka til utskiftingsmann;
19  det er av Juda-ætti Kaleb, son åt Jefunne,
20  og av Simeons-ætti Semuel, son åt Ammihud,
21  og av Benjamins-ætti Elidad, son åt Kislon;
22  so ein hovding av Dans-ætti: Bukki, son åt Jogli,
23  og av Josefs-borni ein hovding av Manasse-ætti: Hanniel, son åt Efod,
24  og ein hovding av Efra'ims-ætti: Kemuel, son åt Siftan;
25  so ein hovding av Sebulons-ætti. Elisafan, son åt Parnak,
26  og ein hovding av Issakars-ætti: Paltiel, son åt Assan,
27  og ein hovding av Asers-ætti: Akihud, son åt Selomi,
28  og ein hovding av Naftali-ætti: Pedael, son åt Ammihud.
29  Desse mennene var det som Herren sa skulde skifta eigedomane millom Israels-borni i Kana'ans-landet.
 
 
# Fjerde Mosebok 35
1  Og Herren tala til Moses på Moab-moane ved Jordan, midt for Jeriko, og sa:
2  Seg til Israels-borni: De skal gjeva levitane byar til bustad i det landet de kjem til å eiga, og utmarki som ligg ikring, skal de og lata levitane få.
3  Byane skal dei hava til å bu i, og utmarki som høyrer til, skal vera til beite for kløvdyri og feet og all buskapen deira.
4  Utmarki som de gjev levitane, skal nå tusund alner ut ifrå bymuren rundt ikring.
5  Utanfor byen skal de mæla upp tvo tusund alner på austsida og tvo tusund alner på sudsida og tvo tusund alner på vestsida og tvo tusund alner på nordsida, og byen skal liggja midt i; det skal vera bymarkene deira.
6  Dei byane som de gjev levitane, skal vera dei seks fredstadene som dråpsmenner kann røma til, og attåt dei skal de gjeva tvo og fyrti andre byar.
7  I alt skal de gjeva levitane åtte og fyrti byar med beitemarkene som høyrer til.
8  Og av dei byane som de gjev dei av eigedomen åt Israels-borni, skal dei taka fleire frå den ætti som hev mykje land, og færre frå den som hev lite. Kvar skal gjeva levitane byar etter som dei hev fenge land til.
9  Og Herren tala til Moses og sa:
10  Tala til Israels-borni og seg til dei: Når de hev fare yver Jordan og kome inn i Kana'ans-landet,
11  so lyt de velja dykk ut nokre byar som de skal hava til fredstader, so ein dråpsmann som uviljande hev drepe nokon, kann røma dit.
12  Dei byane skal vera dykk til ei trygd mot den som vil hemnadråpet, so dråpsmannen ikkje skal lata livet fyrr han hev stade til doms for lyden.
13  Dei byane som de gjev til fredstader, skal vera seks i talet.
14  Tri av dei skal vera på hi sida* av Jordan og tri i Kana'ans-landet; fredstader skal dei vera.
15  Både for Israels-borni og for dei framande og innflutte som bur millom dei, skal desse seks byane vera til ei livd, so den som uviljande hev drepe nokon, kann røma dit.
16  Den som slær ein med eit jarnhandyvle so han døyr, han er ein manndråpar, og manndråparen skal lata livet.
17  Tek nokon ein stein, stor nok til å drepa ein mann, og slær ein med so han døyr, då er han ein manndråpar, og manndråparen skal lata livet.
18  Tek nokon eit trehandyvle som han kann drepa folk med, og slær ein med det so han døyr, då er han ein manndråpar, og manndråparen skal lata livet.
19  Blodhemnaren kann slå manndråparen i hel; so snøgt som han finn han, kann han slå han i hel.
20  Dersom nokon støyter til ein av hat eller kastar noko på han med vilje so han døyr,
21  eller av fiendskap slær med neven so han døyr, so skal den som gjorde det, lata livet; han er ein manndråpar, og blodhemnaren kann slå han i hel so snøgt han finn han.
22  Men dersom nokon støyter til ein av vanvare, utan fiendskap, eller kastar einkvar tingen på han mot sin vilje,
23  eller råka han med ein stein, stor nok til å drepa ein mann, og ikkje ser han, og han døyr av det, men dråpsmannen ikkje var hans uven eller vilde han vondt,
24  då skal lyden døma millom dråpsmannen og blodhemnaren etter desse lovene.
25  Og lyden skal verja dråpsmannen for blodhemnaren og føra han attende til fredstaden som han hadde rømt til, og der skal han vera til øvstepresten, han som er salva med den heilage oljen, er avliden.
26  Men kjem dråpsmannen utum fredstaden som han hev tydt til,
27  og blodhemnaren råkar han der - utanfor fredstaden - og slær han i hel, so skal det ikkje reknast for manndråp;
28  for dråpsmannen lyt halda seg i fredstaden sin til øvstepresten er avliden; då fyrst kann han fara heim att til den bygdi der han hev eigedomen sin.
29  Dette skal gjelda for lov og rett hjå dykk alle tider og alle stader.
30  Hev nokon gjort manndråp, so skal han lata livet, so framt det er vitne mot han; men etter ein manns vitnemål må ingen dømast frå livet.
31  De må ikkje taka imot løysepengar for livet åt ein som er saka i manndråp og dømt til dauden, han skal lata livet.
32  Og de må ikkje taka imot løysepengar for ein som hev tydt til ein fredstad, og lata han koma ut att og bu ein stad i landet fyrr presten er avliden.
33  De skal ikkje vanhelga det landet de bur i; for blod vanhelgar landet, og landet fær ikkje soning for blodet som hev runne der utan med blodet av den som rende det ut.
34  De skal ikkje gjera det landet de bur i, ureint, det landet som eg hev min bustad i; for eg er Herren, som hev bustaden min millom Israels-borni.
 
 
# Fjerde Mosebok 36
1  Husfedrene i ætti etter Gilead, som var son åt Makir, Manasses son, og høyrde til Josefs-ættene, gjekk fram og tala so til Moses og styresmennene, ættehovdingane åt Israels-borni:
2  Herren hev sagt at du, herre, skal byta landet i luter og lata Israels-borni kasta lut um dei, og han hev sagt at du skal lata døtterne åt Selofhad, bror vår, få eigedomen etter far sin.
3  Men vert no dei gifte med menner av dei andre Israels-ættene, so gjeng eigedomen deira ifrå vår ætt, og jordi åt den ætti dei kjem inn i, aukar, men vår ættejord minkar.
4  Og når jubelåret kjem hjå Israels-borni, so vert eigedomen åt desse gjentone lagd til den ætti som dei hev kome inn i, og teken ifrå vår ætt.
5  Då tala Moses til Israels-borni, so som Herren hadde sagt han fyre: Det er rett som Josefs-ætti segjer.
6  Høyr no kva Herrens vilje er med døtterne åt Selofhad: Dei kann gifta seg med kven dei vil, men det lyt vera innan fedre-ætti deira.
7  For ingen eigedom må hjå Israels-borni ganga yver frå ei ætt til ei onnor. Alle Israels-borni skal halda på eigedomen åt fedre-ætti si.
8  Og kvar ei dotter som erver jord i eit av Israels-fylki, lyt gifta seg med ein frå same fylket, so kvar Israels-son kann erva odelsjordi etter federne sine,
9  og ingen eigedom skal ganga yver frå ei ætt til ei onnor, men alle Israels-ættene halda på eigedomen sin.
10  Og døtterne åt Selofhad gjorde som Herren hadde sagt til Moses.
11  Mahla og Tirsa og Hogla og Milka og Noa, alle døtterne åt Selofhad, gifte seg med søner åt farbrørne sine;
12  med menner som var ætta frå Manasse, son åt Josef, gifte dei seg, so odelen deira kom til å fylgja den ætti dei høyrde til.
13  Dette er dei bodi og lovene som Herren let Moses kunngjera for Israels-borni på Moab-moane ved Jordan-elvi, midt for Jeriko.
 
 
# Femte Mosebok 1
1  Dette er dei ordi som Moses tala til heile Israel i øydemarki på hi sida av* Jordan, på moane midt for Suf, millom Paran og Tofel og Laban og Haserot og Di-Sahab,
2  elleve dagsleider frå Horeb etter den vegen som ber burt imot Se'ir-fjelli, til Kades-Barnea.
3  Det var i det fyrtiande året, fyrste dagen i den ellevte månaden han tala til Israels-borni og bar fram alt det som Herren hadde sagt han skulde tala til dei.
4  Då hadde han vunne yver Sihon, amoritarkongen, som budde i Hesbon, og attmed Edre'i yver Og, Basan-kongen, som budde i Astarot.
5  Austanfor Jordan, i Moab-landet, var det Moses tok til med å leggja ut denne lovi. Han sa:
6  Herren vår Gud tala soleis til oss ved Horeb: Lenge nok hev de halde dykk innmed dette fjellet.
7  Tak no ut og legg vegen til Amoritar-fjelli og alle dei folki som bur der attmed, på moane og i fjellbygdene, på sletta og i sudlandet og utmed havstrandi, til Kana'ans-landet og til Libanon, alt burt til den store elvi, Fratelvi.
8  Sjå, eg hev lagt landet ope for dykk. Far av stad og tak det! Det er det landet som Herren lova federne dykkar, Abraham og Isak og Jakob, at han vilde gjeva dei og ætti deira etter dei.
9  Den gongen sa eg til dykk: Eg kann ikkje greida dykk åleine.
10  Herren dykkar Gud hev auka dykk, so de no er mange som stjernone på himmelen;
11  og gjev at Herren, Gud åt federne dykkar, vilde auka dykk endå tusund gonger og velsigna dykk, som han hev lova!
12  Men korleis kann eg åleine bera strevet og møda med dykk og alle trettone dykkar?
13  Kom med nokre vise og vituge og velrøynde menner frå kvar ætt, so skal eg setja dei til hovdingar yver dykk!
14  Då svara de meg: Det er både rett og godt det du segjer.
15  So tok eg ættehovdingane dykkar, vise og velrøynde menner, og sette dei til styrarar yver dykk - sume yver tusund og sume yver hundrad og sume yver femti og sume yver ti - og gjorde dei til tilsynsmenner yver ættene dykkar.
16  Og til domarane dykkar sa eg den gongen: Høyr på dei sakene som brørne dykkar hev med kvarandre, og døm rett millom mann og mann, anten dei er landsmenner eller den eine er framand.
17  Gjer ikkje mannemun i retten! Høyr på den ringaste som på den høgste, og ver ikkje redde nokon mann! For domen høyrer Gud til. Men dei sakene som er for vande for dykk, lyt de koma til meg med, so skal eg høyra på dei.
18  Og same gongen sa eg dykk føre um alt anna de skulde gjera.
19  So tok me ut frå Horeb og for gjenom heile den store og øgjelege villmarki som de hev set; me heldt leidi til Amoritar-fjelli, soleis som Herren vår Gud hadde sagt oss fyre, og kom til Kades-Barnea.
20  Då sa eg til dykk: No er de komne til Amoritar-fjelli, som Herren vår Gud vil gjeva oss.
21  Sjå, Herren din Gud hev lagt dette landet ope for deg! Far upp og tak det, som Herren, Gud åt federne dine, hev sagt deg! Du skal ikkje reddast og ikkje fæla!
22  Då kom de til meg alle saman og sa: Lat oss senda folk fyre, so dei kann gjera seg kjende i landet og gjeva oss greida på kva veg me skal fara, og kva byar me kjem til!
23  Det tykte eg var rett, og so valde eg ut tolv mann av dykk, ein or kvar ætt.
24  Dei tok då av stad og for upp i fjelli og kom til Eskoldalen. Dei endefor landet
25  tok noko av fruktene der var, og hadde med seg heim til oss, og dei fortalde um alt dei hadde set, og sa: Det landet som Herren vår Gud vil gjeva oss, er eit godt land.
26  Men de vilde ikkje fara dit; de sette dykk upp mot Herren dykkar Gud
27  og sat og mukka i tjeldbuene dykkar og sa: Herren hatar oss; difor hev han ført oss ut or Egyptar-landet, og no vil han gjeva oss i hendene på amoritane og tyna oss.
28  Kva slag land er det me skal fara upp til! Brørne våre tok modet reint ifrå oss då dei kom att og sa: Det er eit folk som er større og høgare enn me, og dei hev store byar med murar som rekk radt til himmels; og Anaks-sønene såg me der og.
29  Då sa eg til dykk: De skal ikkje ottast og ikkje vera redde dei.
30  Herren dykkar Gud gjeng fyre dykk; han skal strida for dykk, soleis som de såg han gjorde i Egyptar-land
31  og i øydemarki som du hev set, der Herren din Gud bar deg, som ein mann ber barnet sitt, heile vegen de for til de kom hit.
32  Men endå leit de ikkje på Herren dykkar Gud,
33  han som gjekk føre dykk på ferdi og såg etter lægerstad for dykk, um natti i ein eld, so de kunde sjå vegen de skulde ganga, og um dagen i ei sky.
34  Då Herren høyrde korleis de tala, vart han harm og svor:
35  Ingen av desse mennene, av denne vonde ætti, skal få sjå det gilde landet eg lova federne dykkar,
36  ingen utan Kaleb, son åt Jefunne; han skal få sjå det; han og borni hans vil eg gjeva det landet han hev sett foten på, for di han hev halde seg so trutt etter Herren.
37  Meg og vart Herren harm på for dykkar skuld og sa: Du skal heller ikkje få koma dit.
38  Josva son åt Nun, han som gjeng deg til handa, skal koma dit. Han skal du styrkja! For han er det som skal vinna landet til odel åt Israel.
39  Og borni dykkar, som de spådde skulde koma i fiendehand, og sønene dykkar, som endå ikkje kann skilja godt ifrå vondt, dei skal koma dit; dei vil eg gjeva landet, og dei skal få eiga det.
40  Men de lyt venda og taka ut i øydemarki etter den vegen som ber til Raudehavet.
41  Då sa de til meg: Me hev synda mot Herren! Men no vil me fara upp og strida, soleis som Herren vår Gud hev sagt oss fyre. So batt de kring dykk våpni kvar og ein; de tenkte det var ingen vande å fara upp i fjelli.
42  Men Herren sa til meg: Seg til dei at dei ikkje skal fara dit og ikkje gjeva seg i strid; for eg er ikkje med dei, og dei kjem til å rjuka for fienden.
43  So tala eg til dykk, men de vilde ikkje høyra; de lydde ikkje Herren og for i ovmod og uvyrdskap upp i fjelli.
44  Og amoritane, som budde i fjelli der, tok ut imot dykk og sette etter dykk so kvast som ein biesvarm, og dei jaga dykk ifrå einannan i Se'ir og elte dykk radt til Horma.
45  Då kom de attende og gret for Herrens åsyn; men Herren høyrde ikkje på dykk og lydde ikkje på klagone dykkar,
46  og de laut vera i Kades heile den lange tidi de veit.
 
 
# Femte Mosebok 2
1  So vende me oss åt øydemarki og tok vegen til Raudehavet, som Herren hadde sagt til meg, og me for lenge og sveiv kringum Se'ir-fjelli.
2  Då sa Herren til meg:
3  Lenge nok hev de reika ikring desse fjelli; tak no leidi mot nord!
4  Og til folket skal du segja so: No fer de gjenom riket åt brørne dykkar, Esaus-borni, dom bur i Se'ir, og dei vert redde dykk; men akta dykk vel
5  at de ikkje yppar ufred med dei; eg vil ikkje lata dykk få so mykje som ei fotbreidd av landet deira; for Se'ir-fjelli hev eg gjeve Esau til eigedom.
6  Den maten de treng, lyt de kjøpa av dei, og vatnet de drikk, lyt de og gjeva pengar for.
7  For Herren din Gud hev velsigna deg i alt du hev teke deg fyre; han hev bore umsut for deg på ferdi gjenom den store øydemarki; i alle desse fyrti åri hev Herren din Gud vore med deg, og du hev ingen ting vanta.
8  So for me lenger frametter, burt ifrå brorfolket vårt, Esaus-borni, som bur i Se'ir; me tok utav den vegen som gjeng frå Eilat og Esjon-Geber gjenom moane, og heldt fram etter ein annan veg, som bar til Moab-øydemarki.
9  Og Herren sa til meg: Du skal ikkje trengja deg inn på moabitane og yppa ufred med dei; eg vil ikkje lata deg få noko av landet deira; for Ar hev eg gjeve Lots-borni til eigedom.
10  Der budde i gamle dagar emitane, eit stort og mannsterkt folk; dei var høgvaksne som anakitane
11  og vert liksom dei rekna til kjempefolki; men moabitane kallar dei emitar.
12  I Se'ir budde fyrr i tidi horitane; men Esaus-borni dreiv dei burt og øydde dei ut og sette seg ned i staden deira, liksom Israel hev gjort i sitt land, det som Herren hev gjeve dei til eigedom.
13  Gjer dykk no reiduge [sa Herren] og gakk yver Sered-åi! So gjekk me yver Sered-åi.
14  Då var det åtte og tretti år sidan me tok ut frå Kades-Barnea, og heile den ætti, alle våpnføre menner i lægret var burtdøydde, som Herren hadde svore at det skulde ganga dei.
15  Herrens hand hadde råma dei, og rive dei burt or lægret, so dei alle var farne.
16  Då no alle våpnføre menner i folket var daude og burte,
17  då tala Herren til meg og sa:
18  No fer du yver Moabs landmerke, gjenom Ar,
19  og so ligg vegen din frammed Ammons-borni; men du skal ikkje trengja deg inn på dei og ikkje yppa ufred med dei; eg vil ikkje lata deg få noko av Ammonitar-landet; for det hev eg gjeve burt til Lots-borni.
20  Det landet vert og rekna til kjempelandi; fyrr i verdi budde det kjempor der; og ammonitane kallar dei samsummitar.
21  Dei var eit stort og mannsterkt folk og høgvaksne som anakitane; men Herren rudde dei ut for Ammons-borni, so dei dreiv dei burt og busette seg i landet deira.
22  Det same gjorde han for Esaus-borni, som bur i Se'ir; for dei rudde han ut horitane, so dei dreiv dei burt og busette seg i landet deira, og sidan hev dei butt der til denne dag.
23  Like eins gjekk det med avitane, som budde i landsbyane alt burt til Gasa; kaftorarane kom frå Kaftor, og øydde dei ut og tok romet deira.
24  Gjer dykk reiduge [sa Herren], far i veg og set yver Arnon-åi! Sjå, eg gjev Sihon, amoriten, kongen i Hesbon, og landet hans i dine hender. Tak til med å slå det under deg, og gjev deg i strid med han!
25  Etter denne dag skal det standa otte og redsla av deg yver heile verdi; alle som høyrer gjete deg, skal bivra og skjelva for deg.
26  Frå Kedemot-øydemarki sende eg menner til Sihon, kongen i Hesbon, med fredleg helsing og sa:
27  Lat meg få fara gjenom landet ditt! Eg skal halda meg på vegen og ikkje taka utav han, korkje til høgre eller vinstre.
28  Det eg lyt hava av mat, skal eg kjøpa av deg, og drikkevatnet du gjev meg, skal eg og leggja pengar for. Lat meg berre fara igjenom på min fot,
29  liksom Esau-borni i Se'ir og moabitane i Ar gav meg lov til - so eg kann koma yver Jordan til det landet Herren vår Gud vil gjeva oss.
30  Men Sihon, kongen i Hesbon, vilde ikkje lata oss fara gjenom landet sitt. For Herren din Gud hadde gjort hugen hans strid og hjarta hans hardt, av di han vilde gjeva han i dine hender, som han longe hev gjort.
31  Og Herren sa til meg: Sjå, no gjev eg deg makt yver Sihon og landet hans; tak no du til med å slå det under deg, so landet hans vert ditt!
32  So for Sihon imot oss til Jahas med alt herfolket sitt og tok på oss.
33  Men Herren vår Gud gav han i vårt vald, og me hogg han ned, både han og sønene og alt stridsfolket hans.
34  Den gongen tok me og alle byane hans og bannstøytte kvar byen, både menner og kvinnor og born; me let ingen vera att aller sleppa undan.
35  Men bufeet eigna me til oss, og herfanget i byane som me tok.
36  Frå Aroer, som ligg inn med Arnon-åi, og frå byen i dalen og radt til Gilead fanst det ikkje ein by med murar som var for høge for oss; Herren vår Gud gav dei alle i vårt vald.
37  Men landet åt Ammons-borni let du vera i fred, både det som ligg frammed Jabbok-åi og byane i fjelli, og alt det som Herren vår Gud hadde meinka oss å taka.
 
 
# Femte Mosebok 3
1  So tok me på ei onnor leid og for uppover på vegen til Basan, og Og, kongen i Basan, kom imot oss til Edre'i med alt herfolket sitt og baud ufred.
2  Men Herren sa til meg: Du tarv ikkje vera redd han. Eg gjev han i dine hender med alt folket og landet hans, og du skal gjera med han som du gjorde med Sihon, kongen yver amoritane, som budde i Hesbon.
3  So gav Herren vår Gud Basan-kongen Og i våre hender, både han og alt folket hans, og me hogg dei ned, so ingen vart att eller slapp undan.
4  Den gongen tok me alle byane hans - det fanst ikkje ein by utan me tok han frå dei - seksti byar, heile Argob-landet, riket åt Og i Basan.
5  Alle desse var faste borger med høge murar og doble portar med slå fyre. Umfram dei tok me og ei stor mengd med landsbyar.
6  Me bannstøytte dei, som me hadde gjort med Sihon, kongen i Hesbon; kvar einaste by bannstøytte me, både menner, kvinnor og born.
7  Men alt bufeet og herfanget i byane eigna me til oss.
8  Soleis tok me den gongen landet frå båe amoritarkongane på denne sida* av Jordan, alt ifrå Arnon-åi til Hermon-fjellet
9  - det er det som sidonitane kallar Sirjon og amoritane Senir -
10  alle byane på sletta og heile Gilead og heile Basan radt til Salka og Edre'i, tvo byar i riket åt Og i Basan.
11  For Og, kongen i Basan, var den siste som var att av refa'itane; sengi hans stend, som alle veit, i Rabba, hovudstaden åt ammonitane; ho er av jarn og er ni alner lang og fire alner breid etter vanleg alnemål.
12  Dette landet la me under oss då: Bygdene nordanfor Aroer, som ligg innmed Arnon-åi, og helvti av Gilead-fjelli med byane som der var, let eg rubenitane og gaditane få.
13  Og det som var att av Gilead og heile Basan, riket åt Og, heile Argob-landet, gav eg til den halve Manasse-ætti. Heile dette Basan-riket kallar dei refa'it-landet.
14  Ja'ir, son åt Manasse, tok heile Argob-landet radt til bytet mot gesuritane og ma'akatitane; desse bygdene, Basan-bygdene, gav han namn etter seg sjølv, og sidan hev folk kalla dei Ja'irsbygdene, alt til denne dag.
15  Gilead let eg Makir få,
16  og rubenitane og gaditane gav eg landet frå Gilead til Arnon-åi, til midt i åi, og landet langs med den, og til Jabbok-åi, som er landskilet mot Ammons-borni,
17  og moane og Jordan-åi og landet langs med den, frå Kinneret til Moavatnet - det som dei kallar Saltsjøen - nedunder Pisgalidene, på austsida.
18  Den gongen var det eg sa til dykk: Dette landet hev Herren dykkar Gud gjeve dykk til eigedom. No lyt de fara fram stridsbudde fyre dei andre Israels-borni, so mange av dykk som er våpnføre,
19  og berre konone og borni dykkar og bufeet - for eg veit de hev mykje bufe - skal vera att i byane som eg hev gjeve dykk;
20  men når Herren hev late brørne dykkar koma til ro liksom de, og dei og hev lagt under seg det landet som Herren dykkar Gud gjev dei på hi sida Jordan, då kann de fara heim att, kvar til den eigedomen, som eg hev gjeve dykk.
21  Same gongen sa eg til Josva: Du såg sjølv kva Herren dykkar Gud gjorde med desse tvo kongane; so vil Herren gjera med alle dei riki du fer yver til.
22  De tarv ikkje reddast dei; for Herren dykkar Gud vil sjølv strida for dykk.
23  For same gongen bad eg so vent til Herren og sa:
24  Herre, Herre! Du hev alt synt tenaren din so mykje av din storleik og di makt; for kvar finst det ein gud i himmelen eller på jordi som kann gjera slike storverk og under som du?
25  Å lat meg få koma yver og sjå det gilde landet på hi sida åt Jordan, dette gilde fjell-landet og Libanon!
26  Men Herren var harm på meg for dykkar skuld; han vilde ikkje høyra på meg og sa: No lyt det vara nok! Tala ikkje um det til meg meir!
27  Stig upp på Pisga-tinden og vend augo dine mot vest og mot nord og mot sud og mot aust, og sjå vidt ikring deg! For denne Jordan-åi kjem du aldri yver.
28  So skal du segja Josva fyre og styrkja og stålsetja han; for han skal føra dette folket yver og hjelpa dei til å vinna det landet du fær sjå.
29  So la me oss til i dalen, midt for Bet-Peor.
 
 
# Femte Mosebok 4
1  So høyr no, Israel, dei lovene og bodi eg lærer dykk, og haldt dykk etter dei, so de kann få leva og koma inn i det landet som Herren, Gud åt federne dykkar, vil gjeva dykk, og eigna det til dykk!
2  De skal ingen ting leggja attåt det som eg segjer dykk fyre, og ingen ting taka ifrå, men lyda Herrens bod som eg no ber fram for dykk.
3  De såg sjølve kva Herren gjorde då det hende dette med Ba'al-Peor; alle dei som fylgde Ba'al-Peor; rudde Herren din Gud ut or lyden;
4  men de som heldt fast ved Herren dykkar Gud, de hev alle fenge leva til denne dag.
5  Sjå, eg hev lært dykk lover og bod, soleis som Herren min Gud sa til meg, so de skal leva etter dei i det landet de kjem inn i og fær i eige.
6  So akta då på dei og lev etter dei! Då fær de ord for visdom og klokskap hjå andre folkeslag; for når dei høyrer um alle desse lovene, kjem dei til å segja: For eit vist og vitugt folk det må vera, dette store folket!
7  For kvar finst det eit folk, um det er aldri so stort, som hev sine gudar so nær seg som Herren vår Gud er oss, kvar gong me kallar på han?
8  Og kvar finst det eit folk, um det er aldri so stort, som hev so rettvise lover og bod som heile denne lovi eg legg fram for dykk i dag?
9  Men vara deg og akta deg vel, at du ikkje gløymer det du såg for augo dine. Lat det aldri ganga deg ut or hugen so lenge du lever, og gjer det kunnigt for borni og barneborni dine,
10  det du såg den dagen du stod framfor Herren din Gud innmed Horeb, og Herren sa til meg: Kalla folket i hop! Eg vil lata dei høyra ordi mine, so dei kann læra å ottast meg all den tid dei lever på jordi, og læra borni sine det same.
11  Då kom de innåt og stod nedunder fjellet, og fjellet stod i ljos loge til langt upp i himmelen, men rundt ikring var myrker og skyer og skodd.
12  Og Herren tala til dykk midt utor elden; de høyrde ljoden av ordi, men nokon skapnad såg de ikkje; de høyrde berre ljoden.
13  Då lyste han pakti si for dykk og sa de skulde halda henne, dei ti bodordi; og han skreiv dei på tvo steintavlor.
14  Og meg bad Herren same gongen å læra dykk lover og bod, som de skal leva etter i det landet de er på veg til og skal leggja under dykk.
15  Tak dykk då vel i vare, so sant de hev livet kjært - for de såg ikkje nokon skapnad då Herren tala til dykk på Horeb midt utor elden -
16  at de ikkje gjer so stor ei synd at de lagar dykk noko utskore bilete, noko gudebilete som likjest mann eller kvinna
17  eller noko av dei firføtte dyri på jordi eller nokon av fuglane som flyg uppi lufti,
18  eller noko av kreket som krabbar på marki, eller nokon av fiskane som sym i vatnet utfyre landjordi.
19  Og når du lyfter augo dine upp imot himmelen og skodar soli og månen og stjernone, heile himmelheren, tak deg då i vare at du ikkje let deg dåra, so du tilbed dei og dyrkar dei, dei som Herren din Gud hev gjeve åt alle folk under heile himmelen!
20  Men dykk tok Herren og førde ut or jarnomnen, or Egyptar-land, so de skulde vera hans eige folk, soleis som de no er.
21  Og Herren vart harm på meg for dykkar skuld og svor at eg ikkje skulde sleppa yver Jordan og ikkje koma inn i det gilde landet som Herren din Gud gjev deg til odel og eiga.
22  For eg lyt døy i dette landet, og slepp ikkje yver Jordan; men de skal koma yver og få det gilde landet til eigedom.
23  Akta dykk då at de ikkje gløymer pakti Herren dykkar Gud hev gjort med dykk, og lagar dykk noko utskore bilete som likjest nokon ting i verdi; for det hev Herren din Gud forbode deg!
24  For Herren din Gud er ein øydande eld, ein streng Gud.
25  Når du fær born og barneborn, og de vert gamle i landet, og de då er so gudlause at de lagar dykk noko utskore bilete av noko slag, og soleis gjer det som Herren dykkar Gud mislikar, og argar han upp,
26  so tek eg i dag himmel og jord til vitne på at de snart skal verta utrudde or det landet de fær i eige når de kjem yver Jordan; de skal ikkje få leva der lenge, men verta heiltupp utøydde.
27  Herren skal spreida dykk millom folki; berre nokre få av dykk skal vera att millom dei heidningfolki han fører dykk til;
28  og der lyt de dyrka gudar som mannehender hev laga, stokk og stein, som korkje kann sjå eller høyra eller eta eller lukta.
29  Der skal de søkja Herren din Gud, og du skal finna han når du søkjer han av alt ditt hjarta og all din hug.
30  Når du er i vande, og alt dette kjem yver deg, langt fram i tidi, då skal du venda um til Herren din Gud og lyda etter ordi hans.
31  For Herren din Gud er ein miskunnsam Gud; han slepper deg ikkje og let deg ikkje ganga til grunns; han gløymer ikkje den pakti han gjorde med federne dine, og det han då lova.
32  For spør deg berre fyre um dei framfarne dagar, som var fyre di tid, alt ifrå den dagen då Gud skapte menneskja på jordi, spør frå den eine enden av himmelen til hin um det hev hendt eller vore spurt noko so stort som dette,
33  um noko folk hev høyrt Guds røyst tala midt utor elden, soleis som du hev gjort, og endå fenge leva,
34  eller um Gud hev bode til å vilja henta seg eit folk midt ut or eit anna folk med plagor og teikn og under og ufred og med sterk hand og strak arm og store, skræmelege verk, soleis som du sjølv såg at Herren din Gud gjorde med dykk i Egyptar-land.
35  Men alt dette fekk du sjå, so du skulde vita at Herren er Gud, han og ingen annan.
36  Frå himmelen let han deg høyra røysti si, av di han vilde rettleida deg, og på jordi synte han deg den store elden sin, og midt utor elden høyrde du ordi hans.
37  Han hadde lagt hug til federne dine og kåra ut ætti deira; difor førde han deg ut or Egyptar-land med si store makt
38  og vil for di skuld driva han ut folk som er større og sterkare enn du, so han kann føra deg inn i landet deira og lata deg få det til odel og eige, soleis som du no ser.
39  So skal du då i dag vita og leggja deg på hjarta at Herren er Gud både uppi himmelen og nedpå jordi, han og ingen annan;
40  og haldt lovene og bodi hans, som eg lærer deg i dag; då skal det ganga deg vel og borni dine etter deg, og du skal få leva lenge i det landet Herren din Gud gjev deg til æveleg eiga.
41  I den tid skilde Moses ut tri byar austanfor Jordan,
42  so ein dråpsmann kunde røma dit når han hadde drepe nokon uviljande og ikkje bar hat til han frå fyrr; rømde han til ein av desse byane, skulde han vera trygg for livet sitt.
43  Det var Beser i øydemarki på sletta for rubenitane, og Ramot i Gilead for gaditane, og Golan i Basan for manassitane.
44  Her er då den lovi som Moses la fram for Israels-borni;
45  dette er dei vitnemåli og fyresegnene og bodi som Moses lyste for Israels-borni på ferdi frå Egyptar-land,
46  på hi sida* av Jordan, i dalen midt for Bet-Peor, i det landet som Sihon, amoritarkongen, hadde ått, han som budde i Hesbon, og som Moses og Israels-borni vann yver då dei kom frå Egyptar-land;
47  då tok dei både hans land og landet åt Og, kongen i Basan, landet åt båe amoritarkongane som budde austanfor Jordan,
48  frå Aroer, som ligg innmed Arnon-åi, til Sion-fjellet, det som dei kallar Hermon,
49  og heile Moa-landet austanfor Jordan alt til Moavatnet, nedanfor Pisgalidene.
 
 
# Femte Mosebok 5
1  Og Moses kalla i hop heile Israel og sa til dei: Høyr, Israel, dei lovene og bodi som eg lyser for dykk i dag, og lær dei og akta på dei so de lever etter dei!
2  Herren vår Gud gjorde ei pakt med oss på Horeb.
3  Ikkje med federne våre gjorde Herren den pakti, men med oss, alle me her som lever i dag.
4  Åsyn mot åsyn tala Herren med dykk på fjellet midt utor elden.
5  Eg stod millom Herren og dykk den gongen og bar ordi hans fram for dykk; for de var redde elden og våga dykk ikkje upp på fjellet. Han sa:
6  Eg er Herren din Gud, som førde deg ut or Egyptar-landet, or slavehuset.
7  Du skal ikkje hava andre gudar attåt meg.
8  Du skal ikkje gjera deg noko utskore bilete, nokor likning av det som er uppi himmelen, eller det som er nedpå jordi, eller det som er i vatnet nedanfor landjordi.
9  Du skal ikkje tilbeda dei og ikkje tena dei; for eg, Herren din Gud, er ein streng Gud; eg hemner broti åt federne på borni og barneborni og barnebarns-borni av dei som hatar meg,
10  men imot dei som elskar meg og held bodi mine, gjer eg miskunn i tusund ættleder.
11  Du skal ikkje misbruka namnet åt Herren din Gud; for Herren held ikkje den uskuldig som misbrukar namnet hans.
12  Du skal akta på kviledagen og halda han heilag, soleis som Herren din Gud hev sagt deg fyre!
13  Seks dagar må du arbeida og gjera alt det du skal.
14  Men den sjuande dagen er sabbat for Herren din Gud. Då skal du ikkje gjera noko arbeid, korkje du eller son din eller dotter di eller drengen din eller tenestgjenta di eller uksen eller asnet eller noko anna av dyri dine eller den framande som held til innan portane dine, so tenarane dine kann få kvila dei som du.
15  For du skal koma i hug at du sjølv var tenar i Egyptar-landet, og at Herren din Gud førde deg ut derifrå med sterk hand og strak arm; difor hev Herren din Gud sagt deg at du skal halda sabbatsdagen.
16  Æra far din og mor di, som Herren din Gud hev sagt deg fyre; då skal du få leva lenge og vel i det landet som Herren din Gud gjev deg.
17  Du skal ikkje slå i hel.
18  Og du skal ikkje vera utru mot maken din.
19  Og du skal ikkje stela.
20  Og du skal ikkje vitna rangt imot næsten din.
21  Og du skal ikkje trå etter kona åt næsten din. Og du skal ikkje trå etter huset åt næsten din eller garden hans eller drengen eller tenestgjenta hans eller uksen eller asnet hans eller noko anna som høyrer næsten din til.
22  Desse ordi tala Herren på fjellet med høg røyst til heile lyden dykkar, midt utor elden og skyi og myrkret, og meir sa han ikkje; og han skreiv dei på tvo steintavlor og gav dei til meg.
23  Men då de høyrde røysti midt utor myrkret og såg fjellet stod i ljos loge, då kom de til meg, alle ættehovdingane og styresmennene dykkar,
24  og sa: No hev Herren vår Gud synt oss sin herlegdom og sitt velde, og me hev høyrt røysti hans midt utor elden; i dag hev me set at ein mann kann leva um Gud hev tala med han.
25  Kvi skal me då døy? For denne svære elden kjem til å tyna oss. Høyrer me no lenger på røysti åt Herren vår Gud, so døyr me.
26  For kven finst det på jordi som hev høyrt den levande Gud tala midt utor elden som me, og endå fenge leva?
27  Gakk du innåt og høyr kva Herren vår Gud segjer! So kann du segja til oss alt det han talar til deg, og me skal høyra og lyda.
28  Då Herren høyrde kva de tala med meg um, sa han til meg: Eg høyrde kva folket sa til deg; det er rett alt det dei hev sagt.
29  Gjev dei alle tid måtte hava den same hugen til å ottast meg og halda alle bodi mine, so det kann ganga dei og borni deira vel i all æva!
30  Gakk burt til dei og seg at dei kann ganga heim att til buene sine.
31  Men du lyt vera att her hjå meg, so eg kann segja deg alle bodi og lovene og fyresegnene som du skal læra dei, og som dei skal leva etter i det landet eg gjev dei til eiga.
32  So akta då på det som Herren dykkar Gud hev sagt dykk, og lev etter det! Tak ikkje or leidi, korkje til høgre eller vinstre!
33  Fylg allstødt den vegen som Herren hev synt dykk! Då skal de trivast og leva både vel og lenge i det landet de fær til eiga.
 
 
# Femte Mosebok 6
1  Dette er dei bodi og lovene og fyresegnene som Herren dykkar Gud sa eg skulde læra dykk, og som han vil de skal leva etter i det landet de er på vegen til og skal leggja under dykk -
2  so du skal ottast Herren din Gud og halda alle bodi og lovene hans, som eg ber fram for deg, du og son din og soneson din, heile ditt liv, og so dagane dine må verta mange på jordi.
3  So høyr då bodi hans, Israel, og kom i hug å leva etter dei! Då skal det ganga deg vel, og de skal aukast og trivast i eit landet som fløymer med mjølk og honning, soleis som Herren, Gud åt federne dine, hev lova deg.
4  Høyr, Israel! Herren vår Gud, Herren er ein.
5  Du skal elska Herren din Gud av alt ditt hjarta og av all din hug og av all di makt.
6  Og desse ordi som eg lærer deg no, skal du gøyma i hjarta;
7  og du skal prenta dei inn i borni dine og tala um dei når du sit heime, og når du gjeng etter vegen, og når du legg deg, og når du ris upp att;
8  og du skal binda dei på handi di til eit merke og bera dei som ein minnesetel på panna
9  og skriva dei på dørskiene i huset ditt og på portane dine.
10  No fører Herren din Gud deg inn i det landet som han lova federne dine, Abraham og Isak og Jakob, at han vilde gjeva deg, til store og gildebyar som du ikkje hev bygt,
11  og hus fulle av alle gode ting, som du ikkje hev fyllt, til uthogne brunnar, som du ikkje hev hogge ut, og hagar med vin- og oljetre, som du ikkje hev planta. Når du då et og vert mett,
12  so akta deg at du ikkje gløymer Herren, som førde deg ut or Egyptar-landet, or slavehuset!
13  Herren din Gud skal du ottast og han skal du tena, og ved hans namn skal du sverja.
14  Far ikkje etter andre gudar, som folki rundt ikring dykkar fer etter.
15  For Herren din Gud, som er midt imillom dykk, han er ein streng Gud; han kunde harmast på deg, so han rudde deg ut or verdi.
16  De må ikkje freista Herren dykkar Gud, soleis som de gjorde i Massa.
17  Trutt skal de fylgja dei bodi og vitnemåli og fyresegnene som Herren din Gud hev gjeve deg,
18  og gjera det som er rett og godt i hans augo. Då skal det ganga deg vel; du skal få koma inn i det gilde landet som Herren lova federne dine, og eigna det til deg,
19  og han skal driva ut alle fiendar for deg, soleis som han hev sagt.
20  Når son din sidan spør deg: Korleis er det med desse vitnemåli og fyresegnene og bodi som Herren vår Gud hev gjeve dykk?
21  då skal du segja til han: Me var trælar hjå Farao i Egyptar-land, men Herren førde oss med fast hand ut or Egyptar-landet.
22  Og Herren let store og øgjelege teikn og under henda med egyptarane og med Farao og heile hans hus midt for augo våre.
23  Men oss førde han burt; han vilde føra oss inn i det landet han hadde lova federne våre, og gjeva oss det.
24  Då sette han oss fyre å halda alle desse lovene og ottast Herren vår Gud, so det skulde ganga oss vel alle dagar, og han kunde lata oss leva, som han til dessa hev gjort.
25  Og det skal rekna oss til rettferd at me aktar vel på å halda alle desse bodi for Herrens augo, soleis som han hev sagt oss fyre.
 
 
# Femte Mosebok 7
1  Sjå, no fører Herren din Gud deg inn i det landet du etlar deg til og skal leggja under deg, og vil for di skuld driva ut mange folkeslag: hetitane og girgasitane og amoritane og kana'anitane og ferisitane og hevitane og jebusitane, sju folk som er større og sterkare enn du;
2  men når han hev gjeve dei i di makt, og du hev vunne yver dei, då skal du bannstøyta dei; du må ikkje gjera nokor semja med dei og ikkje gjeva dei grid.
3  Du må ikkje hava nokor hopegifting med dei; ikkje må du gjeva døtterne dine til sønene hans og ikkje taka døtterne hans til konor åt sønene dine;
4  for då fær dei sønene dine til å falla frå meg og tena andre gudar, og då kjem Herren til å harmast på dykk og rydja deg ut, og det fort.
5  Høyr no korleis de skal fara med dei: Altari deira skal de riva ned, og minnesteinane skal de slå sund; Astarte-bileti deira skal de hogga sund, og dei utskorne bileti skal de brenna upp.
6  For eit heilagt folk er du for Herren din Gud; deg valde han ut millom alle folkeslag på jordi og vilde du skulde vera hans eige folk.
7  Ikkje av di de var større enn alle dei andre folki, la Herren hug til dykk og kåra dykk ut; for de er det minste av alle folk.
8  Men Herren elska dykk og vilde halda det han hadde lova federne dykkar; difor førde han dykk burt med fast hand og fria deg ut or slavehuset, or hendene på Farao, egyptarkongen.
9  So må du då vita at Herren din Gud, han er Gud, den trufaste Gud, som held pakti si og gjer miskunn i tusunde leden mot dei som elskar han og held bodi hans;
10  men dei som hatar han, gjev han løni upp i handi og let dei ganga til grunns; han held ikkje att løni for den som hatar han, men greider henne upp midt i handi hans.
11  So akta då på bodet og dei lovene og fyresegnene som eg ber fram for deg i dag, og lev etter dei!
12  Når de no lyder etter desse bodi og kjem dei i hug og held dei, so skal Herren din Gud koma i hug pakti si og den miskunn han lova federne dine.
13  Han skal elska deg og velsigna deg og auka ætti di; han skal velsigna både det du avlar og det du el: kornet og druvesafti og oljen, det som fell undan storfeet og det som kjem til i småfenadflokken, i det landet han lova federne dine å gjeva deg.
14  Velsigna skal du vera framum alle andre folkeslag. Hjå deg skal det ikkje finnast eit liv, korkje av folk eller fe, som vantar avkjøme.
15  All sjukdom skal Herren halda burte frå deg, og ingen av dei vonde sottene du kjenner frå Egyptar-land, skal han leggja på deg, men på alle dei som hatar deg, skal han leggja dei.
16  Alle dei folki som Herren din Gud gjev deg makt yver, skal du tyna*; du skal ikkje spara dei. Og aldri må du tena gudane deira; for det vert ei snara for deg.
17  Men um du tenkjer som so: Desse folki er større enn eg; korleis kann eg driva dei ut? -
18  so ver ikkje redd dei for det! Kom i hug kva Herren din Gud gjorde med Farao og alle egyptarane,
19  dei store plagone du såg for augo dine, og teikni og underi som hende då Herren med sterk hand og strak arm førde deg ut or Egyptar-landet; det same skal Herren din Gud gjera med alle dei folki du reddast for.
20  Endå kvefsar skal Herren din Gud senda imot dei, til alle dei er burte som er att og hev løynt seg for deg.
21  Du skal ikkje fæla for dei; for Herren din Gud er hjå deg, ein stor og ageleg Gud.
22  Smått um senn skal Herren din Gud driva desse folki ut for deg; du skal ikkje få øyda dei ut med ein gong; for då kom villdyri til å verta for mange for deg.
23  Herren din Gud skal gjeva deg makt yver dei; han skal fjetra dei, so dei ikkje veit anten att eller fram, til dei vert nedhogne.
24  Kongane deira og skal han gjeva i ditt vald, og du skal rydja ut namni deira so dei ikkje finst meir under himmelen. Ingen skal kunna standa seg mot deg; du skal øyda dei ut for ende.
25  Gudebileti deira skal de kasta på elden; du skal ikkje bry deg um sylvet og gullet på dei, eller eigna det til deg; det vilde verta ei snara for deg; for det er ein styggedom for Herren din Gud,
26  og du skal ikkje hava nokon styggedom inn i huset ditt, so du vert bannstøytt liksom det; du skal styggjast ved det og sky det; for det er bannstøytt.
 
 
# Femte Mosebok 8
1  Alle dei bodi eg gjev deg i dag, skal de akta på og leva etter dei; då skal de få leva og aukast og koma inn i det landet Herren hev lova federne dykkar, og eigna det til dykk.
2  Og kom i hug den lange vegen Herren din Gud hev late deg fara i øydemarki i desse fyrti åri, av di han vilde gjera deg mjuk og røyna deg og sjå kva som budde i hjarta ditt, um du vilde halda bodi hans eller ikkje.
3  Han let deg svelta og lida vondt, og so metta han deg med manna, som du ikkje kjende til, og federne dine ikkje heller, so du skulde vita at menneskja lever ikkje berre av brød, men av kvart ord som kjem frå Guds munn, gjev menneskja liv.
4  Klædi dine vart ikkje utslitne, og foten din trutna ikkje i desse fyrti åri.
5  So må du då skyna at Herren din Gud vilde tukta og rettleida deg, liksom ein mann når han tuktar upp son sin.
6  Haldt då bodi åt Herren din Gud! Gakk på hans vegar, og hav age for han!
7  For Herren din Gud fører deg inn i eit godt land, eit land med bekker og kjeldor og vassårer, som kjem fram i dalane og på fjelli,
8  eit land med kveite og bygg, med vintre og fiketre og granatepletre, med oljetre og honning;
9  der tarv du ikkje eta brødet ditt i armod; der skal du ingen ting vanta; der er steinane av jarn, og or fjelli kann du brjota ut kopar.
10  Når du so et og vert mett og lovar Herren din Gud for det gilde landet han gav deg,
11  so akta deg at du ikkje gløymer Herren din Gud og bodi og fyresegnene og lovene hans, som eg legg fyre deg i dag!
12  Når du hev nøgdi av mat og byggjer deg gilde hus til å bu i,
13  og bufeet ditt økslar seg, både stort og smått, og sylv- og gullhaugen veks, og all din eigedom aukar,
14  so akta deg at ikkje ovmod fær rom i hjarta ditt, so du gløymer Herren din Gud, han som førde deg ut or Egyptar-landet, or slavehuset,
15  han som førde deg gjenom den store, øgjelege øydemarki millom eiterormar og skorpionar og yver vasslaust turrlende, han som let vatnet strøyma ut åt deg or harde berget,
16  han som i øydemarki fødde deg med manna, som federne dine aldri hadde høyrt gjete; og alt dette gjorde han av di han vilde gjera deg mjuk og røyna deg og so gjera vel imot deg.
17  Seg ikkje med deg sjølv: Det er mi eige kraft og mi sterke hand som hev vunne meg denne rikdomen.
18  Men kom i hug at det er Herren din Gud som gjev deg kraft til å vinna deg rikdom, av di han vil halda det han lova federne dine, soleis som han til desse hev gjort.
19  Men gløymer du Herren din Gud og fer etter andre gudar og tener dei og tilbed dei, so er det ute med dykk, det segjer eg dykk for visst.
20  Liksom dei heidningane Herren gjer ende på for dykkar skuld, soleis skal de og ganga til grunns, for di de ikkje lyder Herren dykkar Gud.
 
 
# Femte Mosebok 9
1  Høyr, Israel! No gjeng du yver Jordan og skal leggja under deg folkeslag som er større og sterkare enn du, og som hev store byar med murar som når radt til himmels,
2  eit stort kjempefolk, Anaks-sønene, som du sjølv kjenner, og som du sjølv hev høyrt det ordet um: Kven kann standa seg mot Anaks-sønene?
3  So skal du då vita i dag at Herren din Gud, han som gjeng fyre deg som ein øydande eld, han skal tyna dei, og han skal gjera dei mjuke for deg, so du snart fær driva dei burt og gjort ende på dei, soleis som Herren hev sagt deg.
4  Men når Herren din Gud driv dei ut for deg, må du ikkje tenkja som so: For di eg er god og rettvis, hev Herren ført meg inn i dette landet og gjeve meg det. Nei, Herren driv desse heidningane ut for deg for di dei er gudlause.
5  Det er ikkje for di du er god og rettvis, eller for di du er truverdig og ærleg, at du kjem inn i landet deira og fær det, men for di desse heidningane er gudlause, driv Herren din Gud dei ut, og av di han vil halda det ordet han gav federne dine, Abraham og Isak og Jakob.
6  So skal du då vita at det ikkje er for di rettferd skuld Herren din Gud gjev deg dette gilde landet til eiga; for du er eit hardkyndt folk.
7  Kom i hug og gløym ikkje korleis du arga upp Herren din Gud i øydemarki! Alt ifrå den dagen du for frå Egyptar-landet, og til de kom hit, hev de sett dykk upp imot Herren.
8  Alt attmed Horeb arga de Herren, so han vart harm på dykk og vilde gjera ende på dykk.
9  Det var den gongen eg gjekk upp på fjellet og skulde taka imot steintavlone, dei som Herrens pakt med dykk var skrivi på; då var eg på fjellet i fyrti dagar og fyrti næter og smaka korkje mat eller drikka.
10  Og Herren gav meg dei tvo steintavlone; dei hadde Gud sjølv skrive på med fingeren sin, og der stod alle dei ordi som Herren hadde tala til dykk på fjellet midt utor elden den dagen de var samla der.
11  Då dei fyrti jamdøgri var lidne, gav Herren meg dei tvo steintavlone, pakt-tavlone,
12  og sa til meg: Skunda deg ned att! Folket ditt, som du førde ut or Egyptar-land, hev bore seg stygt åt; det var ikkje lenge fyrr dei tok utav den vegen eg sa dei skulde fylgja; dei hev støypt seg eit gudebilete.
13  Eg hev halde auga med dette folket, sa Herren, og set at det er eit hardkynt folk.
14  Lat no meg råda, so vil eg gjera ende på dei og strjuka ut namnet deira so det ikkje finst meir under himmelen, so vil eg gjera deg til eit folk som er større og sterkare enn dei.
15  So snudde eg meg og gjekk ned av fjellet, og fjellet stod i ljos loge; og dei tvo pakt-tavlone bar eg i hendene.
16  Då fekk eg sjå at de hadde synda mot Herren dykkar Gud og støypt dykk ein gullkalv; de hadde vore snøgge til å taka utav den vegen Herren sa de skulde fylgja.
17  So tok eg og kasta båe tavlone or hendene og slo dei sund for augo dykkar.
18  Og eg kasta meg ned for Herrens åsyn, liksom fyrre gongen, og låg der i fyrti dagar og fyrti næter og smaka korkje mat eller drikka, for di de hadde ført so stor ei synd yver dykk og gjort det som vondt var i Herrens augo, so han vart harm.
19  For eg ottast Herren var vorten so harm og vond på dykk at han vilde gjera ende på dykk. Og Herren høyrde bøni mi den gongen og.
20  Aron og var Herren fælande harm på og vilde tyna han; men eg bad for Aron og den gongen.
21  Men syndeverket dykkar, kalven som de hadde laga, tok eg og kasta på elden og kruste han og mulde han sund, so han vart til dust, og dusti kasta eg i bekken som renn ned frå fjellet.
22  I Tabera og Massa og Kibrot-Hatta'ava harma de og Herren.
23  Og då han vilde de skulde taka ut frå Kades-Barnea, og sa: Far upp og tak det landet som eg hev gjeve dykk! då var de ulydige mot Herren dykkar Gud og leit ikkje på han og høyrde ikkje på det han sa.
24  Ulydige mot Herren hev de vore so lenge eg hev kjent dykk.
25  So låg eg då på kne for Herrens åsyn alle dei fyrti dagane og nætene som de veit; for han hadde sagt at han vilde tyna dykk.
26  Og eg bad til Herren og sa: Herre, Herre, gjer ikkje ende på ditt eige folk, som du fria ut med di store makt og leidde ut or Egyptar-land med sterk hand!
27  Kom i hug tenarane dine, Abraham og Isak og Jakob, og sjå ikkje på kor hardt og gudlaust og syndigt det er, dette folket!
28  Elles kunne dei segja so som i det landet du hev ført oss utor: Herren var ikkje god til å føra dei inn i det landet han hadde lova dei, og han hata dei og; difor førde han dei ut i øydemarki og let dei døy der.
29  Dei er då ditt eige folk, som du hev leidt ut med di store makt og din sterke arm.
 
 
# Femte Mosebok 10
1  Då var det Herren sa til meg: Hogg til tvo steintavlor like eins som dei fyrste, og kom upp på fjellet til meg, og gjer dessutan ei trekista;
2  so skal eg skriva dei same ordi på dei tavlone som på dei fyrste, dei du slo sund, og du skal leggja dei ned i kista.
3  Då gjorde eg ei kista av akasietre og hogg til tvo steintavlor like eins som dei fyrste, og gjekk upp på fjellet med tavlone i handi.
4  Og Herren skreiv på dei det same som han hadde skrive fyrre gongen, dei ti bodordi som han hadde tala til dykk på fjellet midt utor elden den dagen de var samla der, og han gav dei til meg.
5  So snudde eg meg og gjekk ned av fjellet og la tavlone i den kista eg hadde gjort; og der vart dei liggjande, soleis som Herren hadde sagt meg fyre.
6  Sidan tok Israels-borni ut frå Bene-Ja'akan-brunnane og kom til Mosera; der døydde Aron, og der vart han gravlagd, og Eleasar, son hans, vart prest etter han.
7  Derifrå for dei fram til Gudgoda, og frå Gudgoda til Jotbata, eit land med mange bekker.
8  I den tidi skilde Herren ut Levi-ætti so dei skulde bera paktkista åt Herren og standa framfor Herrens åsyn og tena han og lysa velsigning i hans namn, og so hev dei gjort til denne dag.
9  Difor fekk ikkje Levi nokon lut eller arv tilliks med brørne sine; Herren er hans arv, soleis som Herren din Gud hev sagt til han.
10  So var eg då på fjellet i fyrti dagar og fyrti næter, liksom fyrre gongen, og Herren høyrde bøni mi den gongen og; han vilde ikkje tyna deg.
11  So sa Herren til meg: Statt upp og tak i vegen og før folket lenger fram, so dei kann koma inn i det landet eg hev lova federne deira å gjeva dei, og leggja det under seg.
12  Og no, Israel, kva er det Herren din Gud krev av deg, anna enn det at du skal ottast Herren din Gud og allstødt ganga på hans vegar og elska og tena han av alt ditt hjarta og all din hug
13  og halda bodi og lovene hans, som eg ber fram for deg i dag, so det kann ganga deg vel?
14  Sjå, himlane, og himle-himlane, jordi og alt det som på henne er, høyrer Herren din Gud til.
15  Men endå var det berre federne dine han la hug til og elska, og sidan valde han ut dykk, ætti deira, framum alle andre folkeslag, soleis som me ser det i dag.
16  So umskjer då fyrehudi på hjarta dykkar, og ver ikkje lenger so hardnakka!
17  For Herren dykkar Gud, han er Gud yver alle gudar og Herre yver alle herrar, den store, den veldige, den agelege Gud. Han gjer ikkje skilnad på folk og tek ikkje mutor;
18  han hjelper den farlause og enkja til retten sin og elskar dei framande, so han gjev dei mat og klæde.
19  Difor skal de og elska dei framande; de var sjølve framande i Egyptar-landet.
20  Herren din Gud skal du ottast; han skal du halda deg til, og ved hans namn skal du sverja.
21  Han er di ros, og han er din Gud, som for di skuld hev gjort alt dette store og agelege som du hev set for augo dine.
22  Sytti i talet for federne dine ned til Egyptar-land, men no hev Herren din Gud auka dykk so de er mange som stjernone på himmelen.
 
 
# Femte Mosebok 11
1  So elska då Herren din Gud og haldt det han vil du skal halda, lovene og fyresegnene og bodi hans, alle dagar!
2  Og de skal i dag - for det er ikkje borni dykkar eg talar med, dei som ikkje kjenner til det og ikkje hev set det - koma i hug Herrens rettleiding og tukt, hans store velde, hans sterke hand og strake arm,
3  dei teikn og storverk han gjorde i Egyptar-land med Farao, egyptarkongen, og heile landet hans,
4  og det han gjorde med egyptarheren, med hestane og vognene deira, då han let vatnet i Raudehavet strøyma i hop yver dei medan dei sette etter dykk, og gjorde ende på dei so ingen hev set dei meir,
5  og det han gjorde for dykk i øydemarki alt til de kom hit,
6  og det han gjorde med Datan og Abiram, sønene åt Eliab, son åt Ruben, då jordi let upp gapet sitt midt i Israels-lægret og gløypte dei og husi og tjeldbuene deira og kvart liv som var med dei;
7  for de hev sjølve med eigne augo set alle dei storverki Herren hev gjort.
8  So haldt då alle dei bodi eg lærer deg i dag, so de kann verta sterke og eigna til dykk det landet de er på veg til og skal leggja under dykk,
9  og so de kann få leva lenge i det landet Herren lova federne dykkar at han vilde gjeva dei og ætti deira, eit land som fløymer med mjølk og honning.
10  For det landet du no kjem inn i og skal eigna til deg, er ikkje likt Egyptar-landet, som de kjem ifrå. Der laut du vatna jordi med foten som ein kålhage, kvar gong du hadde sått;
11  men det landet de no fer yver til og skal taka i eige, det er eit land med fjell og dalar; av himmelregnet drikk det seg utyrst;
12  det er eit land som Herren ber umsut for; allstødt vaktar augo åt Herren din Gud på det, frå årsens fyrste dag til den siste.
13  Lyder de no dei bodi eg gjev dykk i dag, og elskar og tener de Herren dykkar Gud av alt dykkar hjarta og all dykkar hug,
14  so skal gjeva landet dykkar regn i rette tid, både haust og vår, og du skal samla i hus korn og vin og olje,
15  og gras skal eg lata veksa på marki for buskapen din, og du skal hava nøgdi av mat.
16  Men akta dykk at hjarta dykkar ikkje vert dåra, so de fell ifrå og tener andre gudar og tilbed dei;
17  for då logar Herrens harm upp mot dykk, og han stengjer himmelen att, so det ikkje kjem regn, og jordi ikkje gjev grøda, og vonom snøggare vert de utrudde or det gilde landet som Herren gjev dykk til eiga.
18  So legg dykk då desse ordi mine på hjarta og minne! Bind dei på handi til merke og ber dei som ein minnesetel på panna!
19  Lær dei til borni dykkar på den måten at du talar um dei når du sit heime, og når du gjeng etter vegen, og når du legg deg, og når du ris upp att,
20  og skriv dei på dørskiene i huset og på portane dine,
21  so de og borni dykkar kann få leva lenge i det landet som Herren sjølv lova å gjeva federne dine, likso lenge som himmelen kvelver seg yver jordi!
22  For aktar de vel på alle desse bodi som eg segjer de skal halda, elskar de Herren dykkar Gud og allstødt gjeng på hans vegar og held dykk til han,
23  so skal Herren driva alle desse folki or landet; folk som er større og mannsterkare enn de er sjølve, skal de jaga;
24  kvar flekken de set foten på, skal høyra dykk til; frå øydemarki og Libanon, frå den store elvi, Fratelvi, til Vesterhavet skal riket dykkar nå.
25  Ingen skal kunna standa seg imot dykk; redsla for dykk og otte skal Herren dykkar Gud lata koma yver heile det landet de set foten på, soleis som han hev sagt dykk.
26  Sjå i dag legg eg fram for dykk velsigning og forbanning:
27  velsigning, so sant de lyder bodi åt Herren dykkar Gud, dei som eg kjem til dykk med i dag,
28  og forbanning, so framt de ikkje lyder bodi åt Herren dykkar Gud, men tek utav den vegen som eg i dag segjer de skal ganga, og held dykk til andre gudar, som de ikkje veit noko um.
29  Når då Herren fører deg inn i det landet du no er på vegen til og skal taka i eige, so skal du lysa velsigningi på Garisim-fjellet og forbanningi på Ebal-fjellet;
30  det er dei fjelli de veit, som ligg på hi sida Jordan, burtanfor vestervegen, i det landet som kana'anitane eig, dei som bur på moane midt for Gilgal, innmed terebintelunden åt More.
31  For no gjeng de yver Jordan og skal taka imot det landet som Herren dykkar Gud gjev dykk; når de so hev eigna det til dykk og bur i det,
32  sjå då til at de held alle dei bodi og lovene eg legg fyre dykk i dag!
 
 
# Femte Mosebok 12
1  Dette er dei bodi og lovene de skal halda dykk etter i det landet som Herren, Gud åt federne dykkar, hev gjeve dykk; lat dei aldri ganga dykk or minne so lenge de lever på jordi:
2  Der som dei heidningane de driv burt, hev dyrka gudane sine, der skal de gjera det audt, på dei høge fjelli og på haugane og under kvart grønt tre.
3  De skal riva ned altari deira og slå sund minnesteinane; Astarte-bileti deira skal de brenna, og gudebileti skal de hogga sund og rydja ut namni deira der dei hev vore.
4  Når de dyrkar Herren dykkar Gud, skal de ikkje fara åt som dei folki gjorde;
5  de skal søkja til den staden som Herren dykkar Gud vel seg til bustad åt namnet sitt av alle fylki dykkar; dit skal du koma,
6  og dit skal de føra brennofferi og slaktofferi dykkar og tiendi dykkar og reidone som de ber fram, og offeri dykkar, både dei de hev lova, og dei de gjev friviljugt, og frumsungane av storfeet og småfeet dykkar.
7  Og der skal de halda måltid for Herrens åsyn, de og huslydane dykkar, og gleda dykk i alt det de hev vunne med arbeidet dykkar, alt det Herren din Gud hev velsigna deg med.
8  De må ikkje gjera so som me gjer her i dag - for no gjer kvar det han sjølv held for rett -
9  Av di de endå ikkje er komne til den heimen* og den odelseigni som Herren din Gud vil gjeva deg.
10  Men når de hev gjenge yver Jordan og sett dykk ned i det landet som Herren dykkar Gud gjev dykk til odel og eiga, og han hev gjeve dykk ro for alle fiendar rundt ikring, so de bur trygt,
11  då skal den staden som Herren dykkar Gud vel seg til bustad åt namnet sitt, vera den einaste staden de kjem til med alt det eg segjer dykk fyre: brennofferi og slaktofferi dykkar, tiendi og reidone og alle dei valde gåvone som de lovar Herren.
12  Og de skal gleda dykk for Herrens åsyn, de og sønene og døtterne dykkar og drengene og tenestegjentone dykkar og levitane som bur hjå dykk; for dei hev ikkje fenge nokon lut eller arv tilliks med dykk.
13  Akta deg at du ikkje ber fram brennofferi dine på nokon stad som du sjølv ser deg ut!
14  På den staden som Herren vel seg ut i eit av fylki dine, der skal du ofra brennofferi dine, og der skal du gjera alt anna eg segjer deg fyre.
15  Men elles kann du slakta og eta kjøt so mykje du hev hug til, i alle byane dine, etter som Herren din Gud gjev deg signing til. Både ureine og reine kann eta det, liksom det var rådyr eller hjort.
16  Men blodet må de ikkje eta; de skal slå det ut på marki liksom vatn.
17  Tiendi av kornet ditt og av vinen og oljen, og frumsungane av storfeet og småfeet ditt, og lovofferi som du hev vigt, og dei friviljuge offeri og reidone som du ber fram, det må du ikkje eta heime i byane dine.
18  For Herrens åsyn, på den staden som Herren din Gud vel seg ut, skal du eta det, du og son sin og dotter di og drengen din og tenestgjenta di og leviten som bur innan portane dine, og du skal gleda deg for Herrens åsyn i alt det du hev vunne med arbeidet ditt;
19  men akta deg at du aldri gløymer leviten, so lenge du lever i landet ditt!
20  Når Herren din Gud vidkar ut riket ditt, soleis som han hev lova deg, og du segjer: No vil eg eta kjøt, av di du hev hug på kjøt, so kann du eta kjøt so mykje du vil.
21  Hev du lang veg til den staden som Herren din Gud vel seg til bustad åt namnet sitt, so må du gjera som eg hev sagt, og slakta noko av storfeet og småfeet som Herren hev gjeve deg, og eta av det heime i byen din, so mykje som du hev hug til.
22  Men du må eta det liksom det var rådyr eller hjort; både ureine og reine kann eta det.
23  Kom berre i hug at du ikkje et blodet! For blodet er sjeli, og du må ikkje eta sjeli saman med kjøtet.
24  Du må ikkje eta blodet; du skal slå det ut på marki liksom vatn.
25  Et det ikkje, so skal det ganga deg vel og borni dine etter deg, når du gjer det som er rett i Herrens augo.
26  Men dei heilage gåvone som du vil gjeva, og lovofferi skal du taka og føra med deg til den staden som Herren vel seg ut.
27  Brennofferi dine skal du ofra på altaret åt Herren din Gud, både kjøtet og blodet; av slaktofferi* skal blodet hellast ut på altaret; men kjøtet kann du eta.
28  Lyd då etter alle desse bodi som eg gjev deg, og haldt dei, so det kann ganga deg og borni dine vel i all æva, når du gjer det som er godt og rett i augo åt Herren din Gud!
29  Når Herren din Gud hev rudt ut for deg dei folki du no fer imot og vil driva burt, og når du hev jaga dei ut og sett deg ned i landet deira,
30  akta deg då at du ikkje vert dåra og fylgjer i fotfaret deira, etter dei hav vorte utøydde for augo dine! Du skal ikkje spyrja etter gudane deira og segja: Korleis tente desse folki gudane sine? Eg vil gjera som dei.
31  Far aldri åt som dei gjer når du dyrkar Herren din Gud; for alt det som er ein styggedom i Herrens augo, og som han hatar, det gjer dei for gudane sine; jamvel sønene og døtterne sine brenner dei til æra for gudane sine.
32  Alt det eg segjer dykk fyre, skal du akta vel på og leva etter det; du må ingen ting leggja attåt og ingen ting taka ifrå.
 
 
# Femte Mosebok 13
1  Når det stig fram ein profet millom dykk, eller ein som hev draumsyner, og han spår deg eit teikn eller under
2  og segjer: Lat oss fylgja andre gudar - gudar som du ikkje kjenner - og dyrka dei! og det hender, det som han spådde,
3  so lyd ikkje etter kva slik ein profet eller draumsjåar segjer; for Herren dykkar Gud vil berre røyna dykk og sjå um de elskar han av alt dykkar hjarta og all dykkar hug.
4  Herren dykkar Gud skal de fylgja, og han skal de ottast; hans bod skal de akta på, og hans ord skal de høyra; han skal de tena, og han skal de halda dykk til.
5  Og denne profeten eller draumsjåaren skal lata livet, for di han talde dykk til å falla frå Herren dykkar Gud, som førde dykk ut or Egyptar-landet og fria deg ut or slavehuset, og for di han vilde lokka deg burt frå den vegen som Herren din Gud hev sagt du skal ganga. Soleis skal du rydja det vonde ut or lyden.
6  Um bror din, son åt di eigi mor, eller son din eller dotter di eller kona di som du held i fanget, eller venen din, som du hev so kjær som di eigi sjel - um nokon av desse lokkar deg i løynd og segjer: Lat oss ganga av og dyrka andre gudar! - gudar som du ikkje kjenner, og federne dine aldri hev kjent,
7  ein av gudane åt dei folki som bur rundt ikring dykk, tett innmed eller langt undan, frå den eine enden av jordi til hin -
8  so skal du ikkje fara etter han og ikkje høyra på han; du skal ikkje spara han og ikkje tykkja synd i han og ikkje dylja brotet hans,
9  men du skal drepa han; sjølv skal du vera den fyrste som lyfter handi mot han, og sidan skal heile folket gjera det same.
10  Du skal steina han i hel, for di han freista å lokka deg burt frå Herren din Gud, som førde deg utor Egyptar-landet, or slavehuset.
11  Og heile Israel skal høyra det og reddast, so dei aldri meir vert gjort so stygg ei synd millom dykk.
12  Høyrer du dei segjer um nokon av dei byane som Herren din Gud gjev deg til å bu i:
13  Det hev stige fram gudlause menner millom dykk, og dei hev fenge folket i byen sin til å dyrka andre gudar - gudar som de ikkje kjenner -
14  so skal du granska og røkja etter og spyrja deg vel fyre, og syner det seg då å vera sant, er det visst og vitnefast at det hev vore gjort slikt skjemdarverk hjå dykk,
15  so skal du bannstøyta den byen han og alt som i han er, og hogga ned både folk og fe.
16  Alt herfanget du tek der, skal du samla i hop midt på torget, og brenna upp både det og byen til eit heiloffer åt Herren din Gud, og sidan skal byen for alle tider vera ein grushaug og må aldri byggjast upp att.
17  Du må ikkje halda att noko av det som er bannstøytt; då skal Herren stagga sin brennande vreide og gjeva deg nåde og syna deg miskunn og auka ætti di, som han lova federne dine -
18  so sant du lyder Herren din Gud og aktar på alle bodi hans, dei som eg ber fram for deg i dag, og gjer det som rett er i hans augo.
 
 
# Femte Mosebok 14
1  De er borni åt Herren dykkar Gud; de må ikkje skjera dykk i holdet eller raka dykk snaude frami skallen av di de syrgjer yver ein avliden.
2  For eit heilagt folk er du for Herren din Gud; deg hev Herren valt til sitt eigande folk framum alle andre folk på jordi.
3  Du må ikkje eta noko som er ein styggedom.
4  Dette er dei firføtte dyri de må eta: Uksen sauen og geiti,
5  hjorten og rådyret og dådyret og steinbukken og fjellgeiti og villuksen og villgeiti.
6  Alle firføtte dyr som hev klauver, og som jortar, dei kann de eta.
7  Det er berre desse de ikkje må eta av dei som jortar, og av dei som hev klauver: Kamelen og haren og bergtassen, for dei jortar, men hev ikkje klauver; dei skal vera ureine for dykk -
8  og svinet, for det hev klauver, men jortar ikkje; det skal vera ureint for dykk. Kjøtet av dei dyri må de ikkje eta, og er dei daude, so må de ikkje koma nær dei.
9  Høyr so kva de må eta av det som er i vatnet: Alt som hev uggar og reist, kann de eta.
10  Men det som ikkje hev uggar og reist, må de ikkje eta; det skal vera ureint for dykk.
11  Alle reine fuglar kann de eta.
12  Det er berre desse fuglane de ikkje må eta: Ørnen og sjøørnen og fiskeørnen
13  og kråka og falken og alle glenteslagi,
14  og alle fuglar av ramneætti,
15  og strussen og gauken og måsen og alle haukeslagi,
16  kattula og stunulven og kveldknarren
17  og pelikanen og gribben og kavfuglen
18  og storken og hegren med alle andre fuglar av same ætti, og herfuglen og skinnvengja.
19  Alt krek som hev venger, skal vera ureint for dykk; de må ikkje eta det.
20  Men alt fljugande som er reint, kann de eta.
21  De må ikkje eta noko som er sjølvdaudt! Du kann gjeva det til dei framande som bur hjå deg, so dei kann eta det, eller og kann du selja det til utlendingar; for eit heilagt folk er du for Herren din Gud. Du skal ikkje koka eit kje i mjølki åt mor si.
22  Du skal gjeva tiend av avlingi di, av det som veks på marki år etter år.
23  Og på den staden som Herren din Gud vel seg til bustad åt namnet sitt, skal du halda måltid for hans åsyn og eta tiend av kornet ditt og av vinen og oljen, og frumsungane av storfeet og småfeet ditt, so du kann læra å ottast Herren din Gud alle dagar.
24  Men er vegen for lang for deg, er den staden som Herren din Gud vel seg til bustad åt namnet sitt, for langt burte, og hev Herren velsigna deg med so rik ei grøda at du ikkje kann føra tiendi dit,
25  so kann du gjera det i pengar, og pengane skal du knuta inn i eit plagg og taka med deg til den staden som Herren din Gud vel seg ut.
26  For dei pengane skal du då kjøpa alt det du hev hug til, storfe og småfe og vin og sterke drykker - alt det som hugen din trår etter - og so skal du halda måltid der for Herrens åsyn og gleda deg, du og huslyden din.
27  Og leviten som bur hjå deg, må du ikkje gløyma; for han hev ikkje fenge nokon arv eller lut liksom du.
28  Tridje kvart år skal du taka undan heile tiendi av det du hev avla det året, og leggja det upp i byane dine.
29  So skal levitane koma; for dei hev ingen lut eller arv liksom du; og dei framande og farlause og enkjone som bur innan portane dykkar, skal koma og få det dei treng. Då skal Herren din Gud velsigna deg i alt det arbeid du tek deg fyre.
 
 
# Femte Mosebok 15
1  Sjuande kvart år skal vera eit ettergjevingsår;
2  med dette hev det seg so: Den som hev eit lån til gode hjå næsten sin, skal gjeva det etter; han skal ikkje krevja sin næste og bror, av di dei hev lyst ettergjeving til Herrens æra.
3  Utlendingen kann du krevja, men det du hev til gode hjå bror din, skal du gjeva etter.
4  Med retten skulde det no ikkje finnast fatige hjå deg; for Herren din Gud skal velsigna deg i det landet han gjev deg til odel og eiga,
5  so sant du berre lyder han og aktar vel på å halda alle desse bodi som eg ber fram for deg i dag;
6  for då vil Herren din Gud visst og sant velsigna deg, som han hev lova, og du skal låna til mange folk, men sjølv skal du ikkje trenga noko lån, og du skal råda yver mange folk, men dei skal ikkje råda yver deg.
7  Finst det nokon fatig millom brørne dine, i nokon av byane i det landet som Herren din Gud gjev deg, so vert ikkje hardhjarta og lat ikkje att handi for den fatige bror din,
8  men opna handi di for han og lån han det han vantar og treng!
9  Akta deg att det ikkje kjem upp noko vondt i hjarta ditt når du tenkjer på at det lid nær innåt det sjuande året, ettergjevingsåret, so du ser med ublide augo på den fatige bror din og ikkje gjev han noko; for då kjem han til å klaga deg for Herren og du fær synd på deg.
10  Gjev han gjerne og tregelaust; for då skal Herren din Gud velsigna deg i alt du gjer og teke deg fyre.
11  For fatige kjem det stødt til å finnast i landet; difor segjer eg deg: Opne handi di for bror din, for dei arme og fatige i landet ditt!
12  Når ein landsmann - ein hebrear, mann eller kvinna - vert seld* til deg, so skal han tena hjå deg seks år; men i det sjuande året skal du gjeva han fri, so han kann fara kvar han vil.
13  Og når du gjev han fri, skal du ikkje senda han frå deg tomhendt.
14  Du skal reida han ut vel med gåvor både av småfeet ditt og frå treskjevollen og vinpersa; av det som Herren din Gud hev velsigna deg med, skal du gjeva han.
15  Kom i hug at du sjølv hev vore træl i Egyptar-land, og at Herren din Gud fria deg ut; difor gjev eg deg i dag dette bodet.
16  Men segjer tenaren at han ikkje vil skiljast ifrå deg, av di han hev det godt hjå deg og held av deg og folket ditt,
17  so skal du taka ein syl og stinga gjenom øyra hans og inn i døri, og sidan skal han tena deg all si tid. Sameleis skal du gjera med tenestgjenta di.
18  Du skal ikkje trega på at du let sleppa han frå deg; for han hev arbeidt for deg i seks år, og leigefolk hadde kosta deg tvo gonger so mykje. Kom i hug dette, so skal Herren din Gud velsigna deg i alt du gjer!
19  Alle frumborne handyr i buskapen din skal du helga til Herren din Gud. Frumborna uksar må du ikkje hava til arbeids, og frumborna sauer må du ikkje klyppa.
20  For Herrens åsyn skal du eta dei, år etter år, du og huslyden din, på den staden som Herren vel seg ut.
21  Er det nokon lyte på dei, er dei halte eller blinde eller hev noko anna leidt lyte, då skal du ikkje ofra dei til Herren din Gud.
22  Heime i byane dine kann du eta dei; både ureine og reine kann eta dei, liksom det var rådyr eller hjort.
23  Men blodet må du ikkje eta; du skal slå det ut på marki som vatn.
 
 
# Femte Mosebok 16
1  Kom i hug månaden abib! Då skal du halda påskehelg for Herren din Gud; for i den månaden førde Herren deg ut or Egyptar-land nattarstider.
2  Og du skal slakta påskeoffer åt Herren din Gud, småfe og storfe, på den staden som Herren vel seg til bustad åt namnet sitt.
3  Du skal ikkje eta syrt brød attåt offerkjøtet! I sju dagar skal du eta usyrt brød attåt det, naudhjelpsbrød, av di du laut skunda det ut or Egyptar-landet. Soleis skal du heile ditt liv minnast den dagen då du for burt frå Egyptar-landet.
4  I sju dagar må det ikkje finnast surdeig i ditt eige, so langt som du råder, og av det du slaktar fyrste dagen um kvelden, må ingen ting liggja natti yver, til morgons.
5  Du må ikkje slakta påskeofferet heime, i nokon av dei byane som Herren din Gud gjev deg,
6  men berre på den staden Herren din Gud vel seg ut til bustad åt namnet sitt; der skal du slakta påskeofferet um kvelden, solegladsbel, på same tid som då du for frå Egyptar-land.
7  So skal du steikja og eta det på den staden som Herren din Gud vel seg ut; og um morgonen kann du venda heim att til tjeldbuene dine.
8  Seks dagar skal du eta usyrt brød; men den sjuande dagen skal du halda ei stor samlingshøgtid for Herren din Gud; då må du ikkje gjera noko arbeid.
9  So skal du rekna sju vikor: frå sigden tek til å sveiga i kornet, skal du telja sju vikor fram,
10  og når dei er lidne, skal du halda sjuvikehelgi for Herren din Gud. Då skal du bera fram so mykje som du hev hjarta til, i same mun som Herren din Gud velsignar deg.
11  Og du skal gleda deg for Herrens åsyn på den staden som Herren din Gud vel seg til bustad, både du og son din og dotter di og drengen din og tenestgjenta di og leviten som bur innan portane dine, og dei framande og farlause og enkjone de hev hjå dykk.
12  Du skal koma i hug at du var træl i Egyptar-land, og akta på desse fyresegnene og leva etter dei.
13  Når du hev samla inn det som kjem frå låven din og frå vinpersa, då skal du halda lauvhyttehelgi i sju dagar.
14  Og du skal gleda deg so lenge denne høgtidi varer, både du og son din og dotter di og drengen din og tenestgjenta di og levitane og dei framande og farlause og enkjone som bur innan portane dine.
15  Sju dagar skal du halda helg for Herren din Gud på den staden han vel seg ut; for Herren din Gud vil velsigna det i alt du avlar og alt du tek det fyre, so du skal vera berre glad.
16  Tri gonger um året skal alle karmennene dykkar møta fram for Herren din Gud på den staden han vel seg ut: i usyrdebrødhelgi og i sjuvikehelgi og i lauvhyttehelgi. Men tomhendt må ingen syna seg for Herrens åsyn;
17  kvar skal koma med den gåva han hev råd til, etter den velsigning som Herren din Gud hev gjeve deg.
18  I alle dei byane som Herren din Gud gjev deg, skal du setja inn domarar og tilsynsmenner, i kvar sine fylke; dei skal døma folket etter lov og rett.
19  Du skal ikkje rengja retten og ikkje gjera skilnad på folk og ikkje taka mutor; for mutone blindar augo på vismenner og rengjer saki for dei som hev rett.
20  Berre det som rett er skal du streva etter, so du kann få leva og eiga det landet som Herren din Gud gjev deg.
21  Du skal ikkje setja eit Astarte-bilete av noko slag tre attmed altaret som du byggjer åt Herren din Gud.
22  Og du skal ikkje reisa nokon minnestein; for det hatar Herren din Gud.
 
 
# Femte Mosebok 17
1  Du skal ikkje ofra til Herren din Gud ein ukse eller sau som hev noko lyte eller mein; for det er ein styggedom for Herren din Gud.
2  Finst det i nokon av dei byane som Herren din Gud gjev deg, ein mann eller ei kvinna av lyden som gjer det Herren din Gud mislikar, og bryt pakti hans,
3  og tvert imot det eg hev sagt, gjeng av og tener andre gudar og tilbed dei eller soli eller månen eller heile himmelheren,
4  og dette vert sagt deg, og du fær høyra um det, so skal du granska saki vel; og syner det seg då å vera sant, er det visst og vitnefast at slikt skjemdarverk er gjort i Israel,
5  då skal den mannen eller kvinna som hev gjort det brotet, førast ut til tingstaden og steinast i hel, anten det er mann eller kvinna.
6  Etter vitnemål frå tvo eller tri mann lyt den vera dømd som skal lata livet; han skal ikkje missa livet etter ein manns vitnemål.
7  Vitni skal fyrst lyfta handi til å drepa han, og sidan heile folket. Soleis skal du rydja det vonde ut or lyden.
8  Er ei sak for vand for deg å døma i, anten det er ei dråpssak eller ei rettstretta eller eit søksmål for helseskade, eller kva det elles er for saker som kann koma upp i byane dine, so skal du gjera deg reidug og fara upptil den staden som Herren din Gud vel seg ut.
9  Der skal du ganga til Levi-prestane og til den domaren som då er, og spyrja deg fyre, og dei skal segja deg korleis domen retteleg skal vera.
10  Og du skal fylgja den fyresegni dei gjev deg på den staden som Herren vel seg ut; du skal i alle måtar gjera soleis som dei lærer deg.
11  Den lovi dei lærer deg, og den domen dei segjer deg, skal du halda deg etter og ikkje vika av frå det dei segjer deg fyre, korkje til høgre eller til vinstre.
12  Men den mannen som er so vyrdlaus at han ikkje vil høyra på presten, som stend det i Herrens tenesta eller på domaren, den mannen skal døy. Soleis skal du rydja det vonde ut or Israel.
13  Og heile folket skal høyre det og ottast, so dei ikkje fer so vyrdlaust åt meir.
14  Når du kjem inn i det landet som Herren din Gud gjev deg, og hev lagt det under deg og fest bu der, og du då kjem på at du vil setja ein konge yver deg, liksom alle folki rundt ikring deg,
15  so skal du taka til konge yver deg den som Herren din Gud kårar ut. Ein av brørne dine skal du taka til konge; du må ikkje taka ein framand, ein som ikkje er bror din.
16  Men han skal ikkje halda mange hestar og ikkje senda folket attende til Egyptar-land, so han kann få seg mange hestar; for Herren hev sagt dykk: Den vegen skal de ikkje fara meir!
17  Og han skal ikkje taka seg mange konor, so hugen hans kjem på avveg. Ikkje heller skal han draga i hop mykje sylv og gull.
18  Når han hev stige upp på kongsstolen, skal han få denne lovi hjå Levi-prestane og få henne avskrivi åt seg i ei bok;
19  og den skal han hava hjå seg og lesa i alle sine levedagar, so han kann læra å ottast Herren sin Gud og akta på alle desse lovbodi og fyresegnene og leva etter dei,
20  og so han ikkje skal ovmoda seg yver brørne sine og vika av ifrå bodet, korkje til høgre eller vinstre; då skal han leva lenge i riket sitt i Israel, både han og sønene hans.
 
 
# Femte Mosebok 18
1  Ingen av Levi-prestane, ingen som høyrer til Levi-ætti, skal få nokon lut eller arv liksom dei andre Israels-borni. Dei skal leva av Herrens eldoffer og alt anna som høyrer han til,
2  og ikkje få nokon arv tilliks med brørne sine; Herren er arven deira, soleis som han hev sagt dei.
3  Høyr no kva prestane hev rett til å krevja av folket: Dei som ofrar slaktoffer, anten av storfeet eller av småfeet, skal gjeva presten bogen og kjakane og vinstri.
4  Det fyrste av kornet du avlar, og av vinane og oljen og den fyrste ulli av sauene dine skal du gjeva han.
5  For han og sønene hans hev Herren din Gud valt seg ut millom alle ættene dine, so dei skal standa og gjera tenesta i Herrens namn alle dagar.
6  Når ein levit som held til i nokon av byane dine kringum i Israel, kjem til den staden som Herren vel seg ut, so skal han vera velkomen;
7  han kann gjera tenesta i Herrens namn, liksom dei andre levitane, brørne hans, som stend der framfor Herrens åsyn,
8  og han skal få sin lut av offergåvone tilliks med dei, umfram dei pengane han fær når han sel det han hev rett til etter federne sine.
9  Når du kjem til det landet Herren din Gud gjev deg, so skal du ikkje taka etter dei folki som bur der, og fara med slik styggedom som dei fer med.
10  Hjå deg må ingen finnast som let son sin eller dotter si ganga gjenom elden, eller som fær med spådomskunster, eller som spår av skyene eller tyder varsel, ingen trollmann
11  eller heksemeister, ingen som spør daudingmanarar, ingen spåmann, ingen som søkjer råd hjå dei avlidne.
12  For alle som gjer sovore, er ein styggedom i Herrens augo, og for slik styggedom skuld er det Herren driv dei ut for deg.
13  Ulastande skal du vera for Herren din Gud.
14  For desse folki som du skal driva ut, lyder etter runekallar og spåmenner; men deg hev Herren din Gud forbode alt slikt.
15  Ein profet som eg, av ditt eige folk, av brørne dine, skal Herren din Gud reisa upp åt deg; han skal de høyra på.
16  Herren din Gud skal gjera det som du bad um attmed Horeb, den dagen de var samla der, då du sa: Eg torer ikkje høyra på Herrens røyst lenger, og denne store elden toler eg ikkje å sjå på meir; for då lyt eg døy.
17  Då sa Herren til meg: Det er rett det dei hev sagt.
18  Ein profet vil eg reisa upp for dei av deira eige folk, ein som du, og leggja ordi mine i munnen hans, og han skal tala til dei alt det eg segjer han fyre.
19  Og den som ikkje høyrer på ordi mine, dei som han skal tala i mitt namn, han skal få svara for det.
20  Men vågar ein profet å tala noko i mitt namn, og eg ikkje hev sett han til det, eller talar han i namnet åt andre gudar, so skal den profeten døy.
21  Og um du segjer med deg: Korleis kann me vita um eit ord kjem frå Herren eller ikkje? -
22  so høyr her: Når ein profet talar i Herrens namn, og det han hev sagt ikkje hender og ikkje gjeng fram, so hev det ordet ikkje kome frå Herren; då er det noko profeten hev våga seg til å tala på eigi hand, og du tarv ikkje vera redd han.
 
 
# Femte Mosebok 19
1  Når Herren din Gud hev rudt ut alle folk i det landet han gjev deg, og du hev drive dei ut og bur i byane og husi deira,
2  so skal du skilja ut tri byar i det landet som Herren din Gud hev gjeve deg til eiga.
3  Du skal setja vegen dit godt i stand og skifta heile det landet Herren din Gud hev gjeve deg til odel og eiga, i tri luter, so dei fredlause kann få røma dit.
4  Det er den som uviljande hev drepe nokon og ikkje bar hat til han frå fyrr, som skal få røma dit og då vera trygg for livet sitt -
5  som når ein gjeng med næsten sin ut i skogen og skal hogga timber, og han svingar øksi og vil fella eit tre, men øksi fer av skaftet og råkar næsten hans so han døyr, då kann han røma til ein av desse byane og vera trygg for livet.
6  For blodhemnaren kunde i sin heite harm setja etter dråpsmannen, og var vegen lang, kunde han nå han att og slå han i hel, endå han ikkje var skuldig til å døy, sidan han ikkje hadde bore hat til den han drap.
7  Difor er det eg segjer til deg at du skal skilja ut tri byar.
8  Og når Herren din Gud vidkar ut riket ditt, som han lova federne dine, og gjev deg heile det landet han tala um å gjeva dei -
9  so framt du då aktar vel på å halda alle desse bodi som eg gjev deg i dag, so du elskar Herren din Gud og alle dagar gjeng på hans vegar - då skal du leggja endå tri byar attåt desse tri;
10  for det må ikkje renna uskuldigt blod i det landet Herren din Gud gjev deg til odel og eiga, so du fær blodskuld yver deg.
11  Men hev ein mann lagt hat til næsten sin og lurer seg innpå han og slær han til ulivs og so rømer til ein av desse byane,
12  då skal styresmennene i byen hans senda folk og henta han heim att og gjeva han i hendene på blodhemnaren, og han skal lata livet.
13  Du skal ikkje spara han, men reinsa Israel for blodskuldi, so sant du vil det skal ganga deg vel.
14  Du skal ikkje flytja merkesteinane millom deg og grannen din, dei som dei gamle hev sett kring den jordi du fær til odel og eiga i det landet Herren din Gud gjev deg.
15  Eitt vitne er ikkje nok til å fella ein mann som er skulda for eit brot eller ei synd, kva det so er for ei synd han kann hava gjort. Tvo eller tri manns vitnemål skal det til fyrr det kann dømast i ei sak.
16  Når det kjem fram eit vondkynt vitne og skuldar ein mann for lovbrot,
17  so skal båe tvo møtast for Herrens åsyn, for dei prestane og domarane som då er;
18  og domarane skal granska saki vel. Syner det seg då at vitnet er ein ljugar og hev vitna rangt mot bror sin,
19  so skal de gjera det same med han som han hadde tenkt å gjera med bror sin. Soleis skal de rydja ut det vonde ut or lyden.
20  Og dei andre skal høyra det og reddast, so det aldri meir vert gjort slik ei ugjerning millom dykk.
21  Du skal ingen spara: Liv for liv, auga for auga, tonn for tonn, hand for hand, fot for fot.
 
 
# Femte Mosebok 20
1  Når du fer ut i strid mot fienden og ser hestar og vogner og fleire herfolk enn du hev sjølv, so ver ikkje redd dei! Herren din Gud er med deg, han som førde deg upp frå Egyptar-landet.
2  Når de stend budde til å ganga i striden, skal presten stiga fram og tala til folket
3  og segja: Høyr, Israel! I dag stend de budde til å ganga i strid mot fiendane dykkar! Tap ikkje modet! Ver ikkje redde eller hugfalne eller forstøkte!
4  For Herren dykkar Gud gjeng sjølv med dykk og vil strida for dykk mot fiendane og hjelpa dykk.
5  So skal tilsynsmennene tala til folket og segja: Er her nokon som hev bygt seg nytt hus, men endå ikkje vigsla det, då kann han fara heim att, so han ikkje skal falla i striden og ein annan vigsla huset.
6  Og er her nokon som hev planta ein vinhage, men endå ikkje havt noko gagn av han, då kann han fara heim att, so han ikkje skal falla i striden og ein annan hausta hagen.
7  Og er her nokon som hev fest seg ei brur, men endå halde brudlaup, då kann han fara heim att, so skal falla i striden og ein annan få bruri.
8  Dette skal og tilsynsmennene segja til folket: Er det nokon som er redd og hugfallen, då kann han fara heim att, so ikkje brørne hans skal missa modet liksom han sjølv.
9  Og når tilsynsmennene er ferdige med det dei hev å segja til folket, skal de setja hovdingar yver heren.
10  Når du gjeng fram mot ein by og vil strida mot han, skal du fyrst bjoda fred.
11  Tek dei då imot tilbodet og opnar portane for deg, so skal alt folket i byen arbeida for deg og vera tenarane dine.
12  Vil dei ikkje gjera fred, men vil stridast med deg, so skal du kringsetja byen;
13  og når Herren din Gud gjev han i dine hender, skal du hogga ned alle karmenner;
14  men kvinnone og borni og bufeet og alt anna som finst i byen, alt herfanget, kann du eigna til deg, og du kann nøyta herfanget du tek frå fiendane, og som Herren din Gud hev gjeve deg.
15  Soleis skal du gjera med alle byar som ligg langt burte og ikkje høyrer desse folki til.
16  Men i dei byane som høyrer desse folki til, og som Herren din Gud gjev deg til odel og eiga, der skal du ikkje spara eit einaste liv.
17  Du skal bannstøyta dei, både hetitane og amoritane og kana'anitane og ferisitane og hevitane og jebusitane, soleis som Herren din Gud hev sagt deg fyre;
18  elles kunde dei læra dykk å taka etter alt det stygge dei sjølve hev gjort til æra for gudane sine, og då vilde de synda mot Herren dykkar Gud.
19  Når du hev kringsett ein by og lyt liggja der lenge og strida mot han fyrr du fær teke han, so skal du ikkje skamføra trei som veks der, og skadehogga dei med øksi. Du kann eta av dei, men du skal ikkje hogga dei ned. Trei på marki er då ikkje folk, so du tarv stridast med dei og?
20  Men dei trei som du veit ikkje ber etande frukt, dei kann du øyda og hogga ned og byggja kringsetjingsverk av mot byen du ligg i strid med, til han lyt gjeva seg.
 
 
# Femte Mosebok 21
1  Finn de ein mann som ligg drepen på marki i det landet Herren din Gud gjev dykk til eigedom, og ingen veit kven hev slege han i hel,
2  so skal styresmennene og domarane dykkar ganga ut og mæla kor langt det er frå liket til dei byane som ligg der ikring;
3  og styresmennene i den byen som er næmast liket, skal taka ei kviga som aldri hev vore bruka til arbeids og aldri havt sele på seg,
4  og leida henne ned til ein årgangsbekk i ein dal som korkje vert pløgd eller sådd, og attmed den bekken skal dei brjota halsen på kviga.
5  So skal prestane koma, Levi-sønene; for dei hev Herren din Gud kåra til å tena han og til å velsigna i Herrens namn; og etter deira ord skal kvar tretta jamnast og kvar skade bøtast.
6  Og alle styresmennene i byen, dei som bur næmast der liket vart funne, skal två hendene sine uppyver kviga som dei hev brote halsen på attmed bekken,
7  og so skal dei taka soleis til ords: Våre hender hev ikkje rent ut dette blodet, og våre augo hev ikkje set det.
8  Herre, tak burt skuldi frå Israel, folket ditt, som du hev løyst ut, og lat ikkje Israel, folket ditt, lida for dråpet på ein skuldlaus mann! Då får dei soning for blodskuldi.
9  Soleis reinsar du deg for blodskuld; for du skal gjera det som rett er i Herrens augo.
10  Når du tek ut i strid mot fiendane dine, og Herren din Gud gjev dei i dine hender, so du tek fangar,
11  og du millom fangane fær sjå ei fager kvinna, som du legg hug til og vil hava til kona,
12  då skal du leida henne inn i huset ditt; ho skal klyppa håret og skjera neglene
13  og leggja av seg dei klædi ho gjekk med då ho vart teki, og so skal ho vera i huset ditt og syrgja yver far sin og mor si ein heil månad; sidan kann du ganga inn til henne og gifta deg med henne, so ho vert kona di.
14  Men vert det til det at du ikkje likar henne lenger, so skal du gjeva henne fri, so ho kann fara kvar ho vil; selja henne skal du ikkje ikkje fara med henne som ei trælkvinna, sidan du hev levt i hop med henne.
15  Når ein mann hev tvo konor, ei som han elskar, og ei som han ikkje bryr seg um, og han hev fenge søner med båe tvo, men den eldste er son til den han ikkje held av,
16  og han so, når den tid kjem, vil skifta det han eig millom sønene sine, då må han ikkje lata sonen åt den kona han elskar, verta odelsmannen, til meins for den sonen som er eldst.
17  Han skal kjennast ved den eldste, endå han er son til den kona han ikkje likar, og gjeva han dobbel lut av alt som finst i hans eige; for han er blomen av manndomen hans, han er den som eig odelsretten.
18  Hev nokon ein son som er agelaus og trassig og ikkje vil lyda foreldri sine og ikkje vil høyra på dei, endå dei tuktar han,
19  so skal foreldri taka han med seg på tinget, til styresmennene der i byen,
20  og segja til dei: Denne sonen vår er agelaus og trassig og vil ikkje lyda oss; han er ein øydar og ein drikkar.
21  Då skal alle mennene i byen steina han i hel. Soleis skal du rydja ut det vonde ut or lyden. Og det skal spyrjast yver heile Israel, so alle vert ottefulle.
22  Hev nokon gjort eit brot som det er sett livsstraff for, og han so hev vorte avretta og hengd upp på eit tre,
23  so må ikkje liket hans verta hangande på treet natti yver, men du skal jorda han same dagen; for Guds forbanning ligg på den som vert upphengd; og du skal ikkje gjera landet ditt ureint, det som Herren din Gud gjev deg til odel og eiga.
 
 
# Femte Mosebok 22
1  Ser du ein ukse eller eit lamb som høyrer bror din til, og som hev kome på vidåtta, so skal du ikkje draga deg undan; du skal hava dei attende til bror din;
2  men bur ikkje han tett attmed deg, eller veit du ikkje kven det er, so skal du taka dei heim til deg sjølv og hava dei der til bror din kjem og spør etter dei, so du kann få gjeve han dei att.
3  Det same skal du gjera når du finn eit asen, eller eit klædeplagg eller kva det elles kann vera som bror din hev mist, eller som hev kome burt for han; du må ikkje draga deg undan.
4  Ser du eit asen eller ein ukse som høyrer bror din til, og som ligg i ålvelta på vegen, so må du ikkje draga deg undan, men hjelpa mannen å reisa dei upp att.
5  Ei kvinna må ikkje ganga i karmannsbunad, og ein kar må ikkje klæda seg i kvinneklæde; for dei som det gjer, er ein styggedom for Herren din Gud.
6  Når du fer etter ein veg og råkar på eit fuglereir med ungar eller egg i eit tre eller på marki, og mori ligg på ungane eller eggi, so skal du ikkje taka både mori og ungane;
7  du skal lata mori fljuga, men ungane kann du taka. Då skal du få leva både vel og lenge.
8  Når du byggjer deg nytt hus, skal du setja eit handrev kring taket; elles kunde einkvar detta ned, og då kom du til å føra blodskuld yver huset ditt.
9  Du skal ikkje so noko i vingarden din; gjer du det, so fell heile avlingi under heilagdomen, både av det du hev sått, og av vintrei.
10  Du skal ikkje setja ein ukse og eit asen i hop for plogen
11  Du skal ikkje ganga med klæde som er gjorde av tvo slag vyrke, ull og lin i hop.
12  Du skal gjera deg duskar i alle fire snippane på kjolen du gjeng med.
13  Når ein mann tek seg ei kona, men fær uhug til henne etter dei hev kome i hop,
14  og so kjem med skuldingar mot henne og set ut eit stygt ord um henne og segjer: Eg gifte meg med denne kvinna, men då me kom i hop, skyna eg at ho hadde mist møydomen,
15  so skal foreldri åt gjenta taka møydomsmerki hennar og hava med seg på tinget, til styresmennene der i byen,
16  og faren skal segja so til styresmennene: Eg let denne mannen få dotter mi, men no hev han fenge uhug til henne,
17  og so kjem han med skuldingar mot henne og segjer: Eg fann ikkje møydom hjå dotter di; men sjå her er møydomsmerki hennar. Dermed skal dei breida ut klædet for augo åt styresmennene.
18  Og styresmennene skal taka mannen og gjeva han hogg
19  og leggja han ei bot på hundrad sylvsekel; dei skal dei gjeva til far åt gjenta. Det skal mannen hava for di han sette ut eit stygt ord um ei møy i Israel; og ho skal vera kona hans som ho hev vore; han må ikkje skilja seg med henne so lenge han lever.
20  Men er skuldingi sann, hadde ikkje gjenta møydomen sin,
21  so skal dei føra henne burt til døri til farshuset hennar, og mennene der i byen skal steina henne i hel, for ho hev gjort eit skjemdarverk og fare åt som ei skjøkja i huset åt far sin. Soleis skal du rydja det vonde ut or lyden.
22  Kjem de yver ein mann som ligg hjå ei gift kvinna, so skal dei døy båe tvo, både mannen og kvinna han låg hjå; soleis skal du rydja det vonde ut or Israel.
23  Er ei ungmøy trulova med ein mann, og ein annan mann råkar henne i byen og ligg hjå henne,
24  so skal de stemna båe tvo for retten og so steina dei i hel, gjenta for di ho ikkje ropa på hjelp, endå det var i byen dette hende, og mannen for di han hev skjemt ut annan manns kona; soleis skal du rydja det vonde ut or lyden.
25  Men er det ute på marki ein mann råkar ei gjenta som er trulova, og han tek henne med makt og ligg hjå henne, so skal berre mannen lata livet;
26  gjenta skal du ikkje gjera noko; ho hev ingi synd gjort som ho skulde missa livet for. For med dette er det som når ein mann ryk på ein annan og slær han i hel.
27  Mannen råka gjenta ute på marki, og ho skreik, men der var ingen til å hjelpa henne.
28  Når ein mann råkar på ei ungmøy som ikkje er trulova, og han tek henne og ligg hjå henne, og folk kjem yver dei,
29  so skal mannen gjeva far åt gjenta femti sylvsekel for di han hev skjemt henne ut; han må ikkje skilja seg med henne so lenge han lever.
30  Ingen må taka stykmor si til kona eller søkja seng med henne.
 
 
# Femte Mosebok 23
1  Den som er klakka eller skoren på blygsli, må ikkje vera med i Herrens lyd.
2  Den som er fødd i hor, må ikkje vera med i Herrens lyd; jamvel etterkomarane hans radt til tiande leden skal vera utestengde frå Herrens lyd.
3  Ein ammonit eller moabit må ikkje vera med i Herrens lyd; jamvel etterkomarane deira radt til tiande leden skal allstødt vera utestengde frå Herrens lyd,
4  for di dei ikkje møtte dykk ikkje på vegen med brød og vatn då de kom frå Egyptar-land, og for di han* leigde Bileam, son åt Beor, frå Petor i Mesopotamia til å banna deg.
5  Men Herren din Gud vilde ikkje høyra på Bileam; han vende forbanningi um til velsigning for deg, av di han hadde deg kjær.
6  Aldri i dine levedagar skal du syta for deira velferd og lukka.
7  Edomitane skal du ikkje hava stygg til; for dei er brørne dine. Egyptarane skal du heller ikkje hava stygg til; for du hev havt tilhald i landet deira.
8  Etterkomarane deira i tridje leden kann få vera med i Herrens lyd.
9  Når du tek ut i strid mot fiendane dine og slær læger, so skal du akta deg for alt som er usømeleg.
10  Er ein av dykk urein etter noko som hev hendt han um natti so skal han ganga ut or lægret og må ikkje koma inn att
11  fyrr det lid mot kvelden; då skal han laugs seg, og når soli glader, kann han koma inn i lægret.
12  Utanfor lægret skal du hava ein stad som ligg for seg sjølv; dit skal du ganga dine ærender.
13  Og millom tølone dine skal du hava ein spade; med den skal du grava attyver det som kjem ifrå deg når du sit der ute.
14  For Herren din Gud er med deg i lægret; han vil hjelpa deg og gjeva fiendane i di makt; difor skal lægret ditt vera heilagt; han må ikkje sjå noko ufyse der; for då vender han ryggen til og gjeng ifrå deg.
15  Ein træl som hev rømt frå herren sin og tydt seg til deg, skal du ikkje senda han attende til herren hans.
16  Lat han få bu kvar han vil i landet ditt, i ein av byane dine, der han likar seg best, og ver ikkje hard imot han!
17  Det må ikkje finnast møy eller svein i Israel som vigjer seg til skjøkjelivnad*.
18  Kom ikkje med skjøkjeløn eller tevepengar inn i huset åt Herren din Gud, um du so skulle hava lova sovore! For alle slike pengar er ein styggedom for Herren din Gud.
19  Du skal ikkje taka renta av bror din, korkje for pengar eller matvaror eller noko anna som dei tek renta for.
20  Ein utlending kann du taka renta av, men av bror din må du ikkje taka renta; då skal Herren din Gud velsigna deg i alt du tek deg fyre i det landet du kjem inn i og skal taka i eige.
21  Når du gjer ein lovnad til Herren din Gud, so må du ikkje drygja med å halda det du hev lova; for Herren din Gud kjem til å krevja det etter deg, og då fær du synd på deg.
22  Men um du let vera å gjera nokon lovnad, so fær du ingi synd på deg for det.
23  Ordet du hev gjeve, det skal du koma i hug og halda, soleis som du av fri vilje og med din eigen munn hev lova Herren din Gud.
24  Kjem du inn i annan manns vinhage, so kann du eta druvor, so mykje du vil, til du er nøgd; men du må ikkje sanka i kopp.
25  Kjem du inn i annan manns åker, so kann du taka aks med handi; men med sigd må du ikkje koma med i annan manns åker.
 
 
# Femte Mosebok 24
1  Når ein mann hev teke seg ei kona og ført henne heim, hender det at han ikkje kann lika henne lenger, av di han hev funne noko ufyse hjå henne. Då skriv han kann henda eit skilsmålsbrev og gjev henne i hand og sender henne or huset.
2  Dersom no ho, etter ho hev flutt ifrå han, gjeng stad og gifter seg med ein annan,
3  og denne andre fær uhug til henne og gjev henne skilsmålsbrev og sender henne frå seg, eller den andre mannen hennar døyr,
4  so må ikkje den fyrste mannen, som hadde skilt seg med henne, taka henne til kona att, etter ho hev vorte urein; for slikt er ein styggedom i Herrens augo, og du skal ikkje føra synd yver det landet som Herren din Gud gjev deg til odel og eiga.
5  Ein nygift mann skal ikkje fara ut i strid, og det må ikkje leggjast andre tyngslor på han heller; han skal vera fri eit heilt år, til gagn for heimen sin og til hyggja for kona som han hev fenge.
6  Ingen må taka ei handkvern eller ein kvernstein i vissa, for då tek han livet i vissa.
7  Kjem du yver ein mann som ranar burt nokon millom Israels-borni, og fer med han som med ein træl eller sel han, so skal den ransmannen døy; soleis skal du rydja det vonde ut or lyden.
8  Tak deg i vare for spillsykja, so du aktar vel på alt det som Levi-prestane lærer dykk, og held deg eter det! Soleis som eg hev sagt dei fyre, lyt de leggja dykk vinn um å gjera.
9  Kom i hug kva Herren din Gud gjorde med Mirjam då de var på vegen frå Egyptar-land!
10  Når du låner næsten din noko, må du ikkje ganga inn i huset hans og taka det du skal hava i vissa.
11  Du skal standa utanfor, og den du gjev lånet, skal sjølv koma ut til deg med vissa.
12  Er det ein fatigmann, so må du ikkje hava vissa hans hjå deg um natti;
13  du skal lata han få henne att når soli glader, so han kann sova i kjolen sin; då vil han velsigna deg, og Herren din Gud vil rekna deg det til rettferd.
14  Du skal ikkje gjera urett mot ein leigekar som lid naud og er fatig, anten han er ein av brørne dine eller ein av dei framande som held til i nokon av byane i landet ditt.
15  Du skal gjeva han løni si på dagen, og fyrr enn soli glader; for han er fatig og stundar etter løni. Elles kunde han klaga deg for Herren, og du fekk synd på deg.
16  Foreldre skal ikkje lata livet for det borni hev gjort, og born ikkje for det foreldri hev gjort; kvar skal lata livet for sitt eige brot.
17  Du skal ikkje rengja retten for ein framand eller farlaus og ikkje taka klædi åt ei enkja i vissa.
18  Kom i hug at du var træl i Egyptar-land, og at Herren din Gud fria deg ut derifrå! Difor er det eg segjer du skal fara so.
19  Når du køyrer inn lodi og gløymer eit kornband på åkeren, skal du ikkje ganga attende etter det; du skal lata dei framande og farlause og enkjone hava det; då skal Herren din Gud velsigna deg i alt du tek deg fyre.
20  Når du hev rist oljetrei, skal du ikkje leita etter frukt som kann ha vorte hangande på greinene; den lyt dei framande og dei farlause og enkjone få.
21  Når du hev hausta vinhagen, skal du ikkje sanka dei druvone som att er; dei skal vera åt dei framande og dei farlause og enkjone.
22  Kom i hug at du var træl i Egyptar-landet! Difor er det eg segjer deg at du skal fara so.
 
 
# Femte Mosebok 25
1  Når folk som ligg i tretta med kvarandre, møter fram for retten og fær dom i saki, so skal den som hev rett, få retten sin, og den som hev urett, verta felt.
2  Lyder domen so at den som hev urett, skal hava hogg, so skal dei leggja han ned, og domaren skal sjå på at dei gjev han so mange slag som svarar til brotet han hev gjort.
3  Fyrti slag kann dei slå han, ikkje fleire; dor gjev dei han mange fleire slag, vert bror din ærelaus for deg.
4  Du skal ikkje setja muleband på ein ukse som du treskjer med.
5  Når brør bur i hop, og ein av dei døyr sonlaus, då må ikkje enkja etter den avlidne gifta seg ut or ætti, og taka ein framand til mann; men verbror hennar skal ganga inn til henne og taka henne til kona og bu i hop med henne i staden for bror sin.
6  Og den fyrste sonen ho fær, skal kallast for son åt den avlidne broren, so ikkje namnet hans skal døy ut i Israel.
7  Men hev ikkje verbroren hug til å gifta seg med enkja, so skal ho ganga fram på tinget for styresmennene og segja: Verbror min neittar å reisa upp eit namn åt bror sin i Israel; han vil ikkje gifta seg med meg i staden for bror sin.
8  Då skal styresmennene i byen hans kalla han fyre seg og telja for han; og stend han endå på sitt og segjer: Eg hev ikkje hug til å gifta meg med henne,
9  so skal brorkona ganga burt til han so styresmennene ser på det, og draga skoen av foten hans og sputta han i andletet og segja desse ordi: So skal ein fara åt med den som ikkje vil byggja upp att huset åt bror sin.
10  Og sidan skal dei i Israel kalla ætti hans berrføtt-ætti.
11  Når menner ry i hop og slæst, og kona åt ein av dei spring burtåt og vil hjelpa mannen sin, og so retter ut handi og grip den som slær han, i blygsli,
12  då skal du hogga av henne handi og ikkje spara henne.
13  Du skal ikkje hava tvo slag vektlodd i taska di, eit større og eit mindre.
14  Du skal heller ikkje hava tvo slag efa i huset ditt, ein større og ein mindre.
15  Heile og rette vektlodd og heil og rett efa skal du hava. Då skal du få leva lenge i det landet som Herren din Gud gjev deg.
16  For alle som gjer sovore, alle som gjer urett, er ein styggedom for Herren din Gud.
17  Kom i hug korleis Amalek for åt med deg då de var på ferdi frå Egyptar-land,
18  korleis han kom imot deg på vegen medan du var trøytt og mod, og hogg ned alle dei som for attarst i heren din, alle dei som var veike og hadde gjeve seg etter; so lite ottast han Gud!
19  Og når Herren din Gud gjev deg fred for alle fiendane dine rundt ikring i det landet han gjev deg til odel og eiga, då skal du rydja ut minnet um Amalek, so det ikkje finst meir under himmelen. Gløym ikkje det!
 
 
# Femte Mosebok 26
1  Når du kjem inn i det landet som Herren din Gud gjev deg til odel og eiga, og legg det under deg og fester bu der,
2  då skal du taka noko av fyrstegrøda av alt som du avlar på der i landet, og leggja i ei korg og fara til den staden Herren din Gud vel seg til bustad åt namnet sitt.
3  Der skal du ganga fram for den presten som då er, og segja til han: Eg vitnar i dag framfor Herren din Gud at eg er komen inn i det landet han lova federne våre å gjeva oss.
4  Og presten skal taka imot korgi og setja henne ned framfor altaret åt Herren din Gud.
5  So skal du taka soleis til ords for Herrens åsyn: Ættefar min var ein heimlaus aramear; han for ned til Egyptar-land og heldt til der med ein liten flokk, der vart han til eit stort og sterkt og fjølment folk.
6  Men egyptarane for ille med oss og plaga oss og la tungt arbeid på oss.
7  Då ropa me til Herren, Gud åt federne våre; og Herren høyrde oss og såg naudi og møda og trengsla vår.
8  Og Herren førde oss ut or Egyptar-land med sterk hand og strak arm og med store, skræmelege verk og med teikn og under,
9  og han førde oss hit og gav oss dette landet, eit land som fløymer med mjølk og honning.
10  Og sjå no kjem eg med fyrstegrøda av det eg hev avla i det landet du hev gjeve meg, Herre! So skal du leggja det ned for Herrens åsyn og kasta deg på kne for Herren din Gud;
11  og du skal gleda deg i alt det gode Herren din Gud hev gjeve deg og huset ditt, både du og levitane og dei framande som bur i landet ditt.
12  Når du i det tridje året, tiendåret, hev reidt ut heile tiendi av avlingi di, og du hev gjeve levitane og dei framande og dei farlause og enkjone, so dei hev fenge sitt nøgje hjå deg i byane dine,
13  då skal du tala so framfor Herren din Gud: No hev eg bore det heilage ut or huset og gjeve det til levitane og dei framande, dei farlause og enkjone, heiltupp soleis som du hev sagt meg fyre; eg hev ikkje brote noko av bodi dine og ikkje gløymt noko av dei.
14  Ikkje hev eg ete noko av tiendi medan eg hadde sorg, og ikkje bore burt noko medan eg var urein, og ikkje sendt noko til eit gravøl. Eg hev vore lydig mot Herren min Gud og i alle måtar soleis som du hev sagt meg fyre.
15  Sjå ned frå den heilage bustaden din i himmelen, og velsigna Israel, folket ditt, og det landet du hev gjeve oss, soleis som du lova federne våre, det landet som fløymer med mjølk og honning.
16  I dag segjer Herren din Gud deg det at du skal halda desse lovene og bodi. So akta då vel på at du lever etter dei av alt ditt hjarta og all din hug!
17  Du hev i dag gjeve Herren ditt ord at han skal vera din Gud, og at du vil ganga på hans vegar og halda lovene og bodi og fyresegnene hans og vera han lydig.
18  Og Herren hev i dag gjeve deg sitt ord at du skal vera hans eige folk, soleis som han hev sagt deg; og held du alle bodi hans,
19  so vil han hevja deg høgt yver alle folk han hev skapt, til æra og gjetord og pryd, og du skal vera eit heilagt folk for Herren din Gud, soleis som han hev sagt.
 
 
# Femte Mosebok 27
1  Og Moses og styresmennene i Israel tala til folket og sa: Akta vel på alle dei bodi eg lærer dykk i dag.
2  Og når de kjem yver Jordan, til det landet som Herren din Gud gjev deg, då skal du reisa upp nokre store steinar og kalka dei;
3  på dei skal du, når du er komen yver, skriva alle bodi i denne lovi, so sant du då vil inn i det landet Herren din Gud gjev deg, det landet som fløymer med mjølk og honning, soleis som Herren, Gud åt federne dine, hev lova deg.
4  På Ebal-fjellet skal de reisa upp desse steinane som eg talar til dykk um no, og kvita dei med kalk, og det skal de gjera med same de hev kome yver Jordan.
5  Og du skal byggja eit altar der åt Herren din Gud, eit steinaltar; men du må ikkje bruka bitjarn på steinane;
6  av heile steinar skal du byggja altaret, og du skal ofra brennoffer på det til Herren din Gud.
7  Og du skal ofra takkoffer og halda måltid der og gleda deg for augo åt Herren din Guds.
8  Og so skal du skriva alle ordi i denne lovi på steinane, klårt og greidt.
9  Og Moses og Levi-prestane tala til heile Israel og sa: Gjev gaum og høyr, Israel! På denne dag hev du vorte folket åt Herren din Gud.
10  So ver då lydig mot Herren din Gud, og haldt bodi og lovene hans, som eg lærer deg i dag!
11  Og same dagen tala Moses til folket og sa:
12  Når de er komne yver Jordan, då skal Simeon og Levi og Juda og Issakar og Josef og Benjamin standa på Garisim-fjellet og lysa velsigning yver folket.
13  Og Ruben, Gad og Aser og Sebulon og Dan og Naftali skal standa på Ebal-fjellet og lysa forbanning.
14  Og levitane skal taka til ords og segja so høgt at kvar mann i Israel høyrer det:
15  Forbanna vere den hev ein kunstmann til å gjera seg eit gudebilete, utskore eller støypt, og set det upp i løynd, det som er ein styggedom for Herren! Og heile folket skal svara: Amen.
16  Forbanna vere den som vanvyrder far sin eller mor si! Og heile folket skal segja: Amen.
17  Forbanna vere den som flyt merkesteinane millom seg og grannen! Og heile folket skal segja: Amen.
18  Forbanna vere den som fører ein blind på galen veg! Og heile folket skal segja: Amen.
19  Forbanna vere den som rengjer retten for ein framand eller ein farlaus eller ei enkja! Og heile folket skal segja: Amen.
20  Forbanna vere den som ligg med stykmor si! Han skjemmer lega åt far sin! Og heile folket skal segja: Amen.
21  Forbanna vere den som blandar seg med dyr! Og heile folket skal segja: Amen.
22  Forbanna vere den som ligg hjå syster si anten det er heilsyster eller halvsyster! Og heile folket skal segja: Amen.
23  Forbanna vere den som ligg hjå vermor si! Og heile folket skal segja: Amen.
24  Forbanna vere den som slær nokon i hel i løynd! Og heile folket skal segja: Amen.
25  Forbanna vere den som tek mutor og valdar at ein uskuldig let livet! Og heile folket skal segja: Amen.
26  Forbanna vere den som ikkje held ordi i denne lovi og ikkje lever etter dei! Og heile folket skal segja: Amen.
 
 
# Femte Mosebok 28
1  Høyr du no på røysti åt Herren din Gud, aktar du på å halda alle bodi hans, som eg gjev deg i dag, so skal han hevja deg høgt yver alle folk på jordi.
2  Kvar velsigning eg nemner, skal nå deg og taka deg att, so sant som du høyrer på røysti åt Herren din Gud:
3  Velsigna vere du i byen! Velsigna vere du på marki!
4  Velsigna vere borni som du avlar, og grøda som jordi di ber, og buskapen som du el, det som fell undan storfeet, og det som kjem til i småfenadflokken!
5  Velsigna vere korgi di og bakstetroget ditt!
6  Velsigna vere du når du kjem inn! Velsigna vere du når du gjeng ut!
7  Når fiendane dine reiser seg mot deg, skal Herren fella dei ned for din fot; på EIN veg, men på sju vegar skal dei røma for deg.
8  Til velsigningi skal Herren senda bod at ho skal bu hjå deg i løone dine og fylgja deg i alt du tek deg fyre, og Herren din Gud skal velsigna deg i det landet han gjev deg.
9  Til eit heilagt folk vil Herren gjera deg, vigt åt han sjølv, som han hev lova deg, so framt du held bodi åt Herren din Gud og ferdast på hans vegar;
10  og alle folk på jordi skal få sjå at du med rette heiter Herrens lyd, og dei skal reddast deg.
11  Nøgdi av alt som godt er skal Herren senda deg, av born og buskap og av alt som marki ber, i det landet han lova federne å gjeva deg.
12  Si rike bu i himmelen skal Herren lata upp for deg, so landet ditt i tide fær det regn som trengst, og alt vert signa som du tek deg til; og du skal låna burt til mange folk, men aldri skal du turva låna sjølv.
13  Til hovud skal Herren gjera deg, og aldri skal du vera hale. Alltid skal du vera ovanpå og aldri liggja under, so sant du berre lyder Herrens bod - dei som eg no legg fram for deg, so du skal akta på dei og leva etter dei -
14  og aldri vik av frå noko av dei ordi eg legg fram for dykk i dag, korkje til høgre eller vinstre, og fylgjer andre gudar og tener dei.
15  Men vil du ikkje høyra på røysti åt Herren din Gud, aktar du ikkje på å halda alle bodi og lovene hans, dei som eg legg fram for deg i dag, skal det ganga deg so at kvar forbanning eg nemner, skal nå deg og taka deg att:
16  Forbanna vere du i byen! Forbanna vere du på marki!
17  Forbanna vere korgi di og bakstetroget ditt!
18  Forbanna vere borni som du avlar, og grøda som jordi di ber, og buskapen som du el, det som fell undan storfeet, og det som kjem til i småfenadflokken!
19  Forbanna vere du når du kjem inn! Forbanna vere du når du gjeng ut!
20  Forbanning, støkk og trugsmål skal Herren senda yver deg, kva du so tek deg til og gjer, til du vert tynt og vonom fyrr kverv burt, for di du jamt hev gjort so mykje vondt og falle frå meg.
21  Farangar skal han lata hanga atti deg, til han hev rudt deg ut or landet som du kjem inn i og skal leggja under deg.
22  Med sott som tærer og brenn, skal han søkja deg, med heteflagor og verk, med turkår og moldaks og rust, og dei skal elta deg til du er kvitt.
23  Himmelen uppyver deg skal vera som eit kopartak, og jordi under deg som av jarn.
24  Dust og sand skal vera det regnet som Herren gjev landet ditt; frå himmelen skal det fara nedyver deg, til du vert kjøvd.
25  For fiendane dine skal du rjuka; på EIN veg skal du fara imot dei, og på sju vegar skal du røma for dei. Alle rike på jordi skal fara ille med deg.
26  Til mat for alle fuglane i lufti vert liki dine, og for dyri på jordi; ingen jagar dei.
27  Egyptarsotti sender Herren yver deg, kaunar og skabb og utbrot, so du skal vera utan lækjevon;
28  vitløysa og blindskap og villska sender han.
29  Då lyt du trivla deg fram midt i dagsens ljos, som den blinde trivlar seg fram i myrkret; aldri skal du hava lukka med deg på vegane dine; plaga og plundra vert du dag for dag, og ingen finst det som kann hjelpa deg.
30  Ein annan mann tek bruri di i fang; i huset du hev bygt, fær du ikkje bu; av vinhagen du hev planta, fær du ikkje frukt.
31  Slakta vert uksen din medan du ser på, men du fær ikkje smaka kjøtet; asnet ditt vert rana for augo dine og kjem aldri att; og fienden tek småfeet ditt - og ingen hjelper deg.
32  Sønene og døtterne dine vert gjevne til eit framandt folk, og augo dine skodar det og græt seg såre etter dei all dagen lang; men det er ingi makt i handi di.
33  Eit folk du ikkje kjenner, et upp det du hev avla på jordi di, og alt som du hev vunne med ditt strev; trælka og trådd på vert du jamt og samt.
34  Du kjem til å missa vitet av den syn du lyt sjå for augo dine.
35  Med vonde verker søkjer Herren deg, på kne og legger, frå hovud og til fot, og aldri fær du att helsa meir.
36  Deg og den kongen du set yver deg, skal Herren føra burt til eit folk som korkje du eller federne dine hev kjent; og der lyt du tena andre gudar, stokk og stein;
37  eit skræmsel, eit ordtøke og ei spott vert du for alle folk som Herren let deg koma til.
38  På åkeren sår du ut mykje korn, men lite er det du fær samla inn; for grashoppen gneg brodden av.
39  Vinhagar plantar du og dyrkar dei; men vin fær du aldri drukke og aldri gøymt; for makken et upp både blom og blad.
40  I heile landet hev du oljetre; men endå fær du aldri salva deg; det kastar karten, oljetreet ditt.
41  Søner og døtter fær du, men du må ikkje hava dei; for dei vert hertekne og førde burt.
42  Grashoppen legg seg tett på alle tre og grøda som veks upp av jordi di.
43  Den framande som bur hjå deg, stig upp, høgre og høgre, yver deg, og du sig allstødt djupare og djupare.
44  Han hev so han kann låna burt til deg, men du hev inkje å låna han; han vert til hovud, og du vert til hale.
45  Alle desse forbanningane kjem yver deg og elter deg og når deg att, so du vert øydelagd, for di du ikkje lydde Herrens ord og ikkje heldt hans bod og lovene han gav.
46  Og dei skal verta til eit teikn og under, som allstødt fylgjer deg og ætti di.
47  For di du ikkje tente Herren din Gud med gleda og av hjartans hug den gongen du hadde flust av alt,
48  so skal du svolten, tyrst og klædelaus og aud for all ting tena fienden som Herren sender mot deg, og eit jarnåk skal han leggja på din hals, til du vert kverkt.
49  Herren skal bjoda ut mot deg eit folk langt burtantil, frå verdsens ytste land; brått, liksom ørnen slær ned, kjem dei yver deg, og ikkje kann du skyna deira mål -
50  eit hardleitt folk, som ingen age hev for den som gamal er, og ingen medynk med den som er ung;
51  dei et upp alt du fær av buskapen, og all di avling, til du svelt i hel, av di dei ikkje leiver anten korn eller vin eller olje, anten kalv eller lamb, til dei hev fenge øydt og snøydt deg reint.
52  Dei kringset deg i kvar ein by du hev, til dess dei høge, sterke murane du lit på, fell i heile landet ditt, det landet Gud hev gjeve deg.
53  Då skal du eta eige kjøt og blod, dei borni som din Gud hev gjeve deg, so stor ei trengsla og so hard ei naud kjem fienden til å føra yver deg.
54  Den kjælnaste og vandaste av menn skal sjå med ovundsauga på sin bror og på si kona som han held i fang, og på dei siste borni han hev att,
55  og ikkje unna dei det minste grand av kjøtet av dei borni som han et, av di han ingen annan ting hev att til å berga seg med i den naud og trong som fienden din fører yver deg når han kringset deg i kvar borg og by.
56  Den kjælnaste og mest forvande kvinna, som aldri baud til å setja fot på jordi for berre blautlæte og kjælenskap, ho ser med ovundsauga på sin mann, han som fekk kvila innmed hennar barm, og på sin eigen son og dotter si
57  og gjev ikkje av si etterferd eller av det vesle barnet som ho fekk, men snøydd for alt, et ho det sjølv i løynd til å berga livet i den naud og trong som fienden din fører yver deg når han kringset deg i kvar by og borg.
58  Held du ikkje alle ordi i denne lovi, dei som stend skrivne her i denne boki, ottast du ikkje det herlege og agelege namnet: Herren din Gud,
59  so skal Herren senda fæle ulukkor yver deg sjølv og yver ætti di, svære og endelause ulukkor og vonde og endelause sjukdomar.
60  Egyptar-sjukane som du er so redd, dei skal han lata koma yver deg, og dei skal alle hanga atti deg.
61  Og kvar ei sott og kvar ei ulukka som er unemnd i denne lovboki, skal Herren lata koma yver deg, til du er heiltupp tynt og øydelagd,
62  og de som fyrr var liksom stjernone på himmelen i tal, skal minka burt, so de er att berre ein liten flokk, for di du ikkje lydde Herren din Gud.
63  Og liksom Herren fyrr hev gledt seg i å gjera vel mot dykk og auka dykk, so skal han sidan gleda seg når han let dykk forkomast fort og øydast ut, og de skal rykkjast upp or det landet du no vil inn i og slå under deg.
64  Herren skal spreida deg millom alle folk, frå heimsens eine ende og til hin; der lyt du tena avgudar, som du og federne dine aldri hev kjent til, gudar av stokk og stein,
65  og aldri fær du ro hjå desse folki, aldri finn du nokon kvilestad for foten din. Herren skal gjeva deg eit hjarta som skjelv, innsokne augo og ei visna sjel;
66  då tykkjer du ditt liv heng etter eit hår; du bivrar natt og dag, og aldri er du trygg for livet ditt.
67  Kvar morgon segjer du: Gjev det var kveld! og vert det kveld: Gjev det var morgon att! Slik redsla kjenner du i hugen din, og slik ei syn lyt augo dine sjå.
68  På skip skal Herren senda deg attende til Egyptar-land, den vegen som eg sa deg at du aldri meir skulde sjå; der skal de verta bodne ut åt dine fiendar til trælar og til trælkvinnor, men ingen idest kjøpa dykk.
 
 
# Femte Mosebok 29
1  Dette er ordi i den pakti som Herren let Moses gjera med Israels-borni i Moab-landet, umfram den pakti han hadde gjort med dei på Horeb.
2  Moses kalla i hop heile Israel og sa til dei: De såg alt det som Herren gjorde for augo dykkar i Egyptar-landet med Farao og alle tenarane og heile landet hans,
3  med eigne augo såg de dei svære plagone, dei store teikni og underi.
4  Men til denne dag hev Herren ikkje fenge gjeva dykk hjarta til å skyna eller augo til å sjå eller øyro til å høyra med.
5  Eg let dykk ferdast fyrti år i øydemarki; klædi dykkar vart ikkje utslitne, og skoen sleitst ikkje undan foten din.
6  Ikkje hadde de brød å eta og ikkje vin eller anna sterkt å drikka; for eg vilde de skulde sjå at eg, Herren, er dykkar Gud.
7  So kom de hit til denne staden, og Sihon, kongen i Hesbon, og Og, kongen i Basan, kom imot oss og baud ufred, men me slo dei
8  og tok landet deira og let rubenitane og gaditane og den halve Manasse-ætti få det til odel og eiga.
9  So akta då på og haldt dykk etter kvart ord i denne pakti, so de fer visleg åt i alt det de gjer!
10  Her stend de i dag alle framfor Herrens åsyn, hovdingane dykkar, ættene, styresmennene og tilsynsmennene, kvar mann i Israel,
11  borni og konone dykkar og dei framande i lægret, både vedhoggaren og vassberaren,
12  og skal ganga inn i pakti med Herren din Gud og i det eids-sambandet han gjer med deg i dag;
13  for i dag vil han gjera deg til sitt folk, og sjølv vil han vera din Gud, soleis som han hev sagt deg, og soleis som han hev lova federne dine, Abraham og Isak og Jakob.
14  Og ikkje berre med dykk gjer eg denne pakti og dette eids-sambandet,
15  men både med dei som i dag stend her med oss for Herrens åsyn, og med dei som ikkje er her hjå oss i dag.
16  For de veit sjølve at me budde i Egyptar-landet, og at me for fram midt igjenom dei folki de no kjem ifrå.
17  Og de såg dei ufysne styggetingi av stokk og stein, av sylv og gull som dei hadde til gudar.
18  Lat det so ikkje finnast hjå dykk mann eller kvinna, ætt eller ættgrein som i dag vender hjarta sitt burt frå Herren vår Gud og gjeng av og tener gudane åt desse folki! Lat det ikkje finnast hjå dykk nokon rot som det renn trollbær og malurt av,
19  nokon som tenkjer med seg når han høyrer ordi i denne pakti: Eg er like sæl; det gjeng meg like godt um eg trassar og fer etter min eigen hug! For då kjem det vassrike lendet til å ganga til grunns saman med det tyrste*.
20  Herren skal aldri gjeva han til; nei, Herrens vreide og brennhug skal loga imot han som ein eld, og alle dei forbanningar som er skrivne i denne boki, skal kvila på han, og Herren skal strjuka ut namnet hans so det ikkje finst meir under himmelen.
21  Herren skal skilja han ut frå alle Israels ætter, og det skal ganga han so ille som spått er i alle forbanningane i den pakti som er skrivi i denne lovboki.
22  Og når dei komande ætter, borni som veks upp etter dykk, og den framande som kjem frå eit land langt burte, ser dei ulukkor som hev råma dette landet, og dei sjukdomar som Herren hev heimsøkt det med,
23  ser heile marki strådd med svovel og salt, og uppbrend so ho ikkje kann såast og ingen ting gjeva av seg, og ingen urt kann veksa på henne - som den gongen Sodoma og Gomorra og Adma og Sebo'im vart lagde i øyde, dei byane som Herren gjorde ende på i sin vreide og harm - då kjem dei til å spyrja,
24  alle folki kjem til å spyrja: Kvi hev Herren fare soleis åt med dette landet? Kva var det som valda denne svære vreideselden?
25  Og dei fær til svar: Det var av di dei braut pakti som Herren, Gud åt federne deira, gjorde med dei då han førde dei ut or Egyptar-landet,
26  og av di dei gjekk av og tente andre gudar og tilbad dei, gudar som dei ikkje kjende, og som han ikkje hadde gjeve dei lov til å dyrka.
27  Difor loga Herrens vreide upp imot dette landet, so han let alle dei forbanningar koma yver det som er skrivne i denne boki.
28  Han rykte dei upp or landet deira i vreide og harm og græe og slengde dei burt til eit anna land, og der hev dei lote vera til denne dag.
29  Det dulde høyrer Herren vår Gud til, men det som er openberr gjeld for oss og borni våre i all æva, so me skal halda alle ordi i denne lovi.
 
 
# Femte Mosebok 30
1  Når då alt dette kjem yver deg, velsigningi og forbanningi som eg no hev lagt fyre deg, og du tek det til hjarta ute millom alle dei folki som Herren din Gud hev drive deg burt til,
2  og du so vender um til Herren din Gud og lyder han i alt det eg segjer til deg i dag, av alt ditt hjarta og all din hug, både du og borni dine,
3  då skal Herren din Gud gjera ende på fangetidi di og miskunna deg og senda deg i hop att frå alle dei folki som han hadde spreidt deg imillom.
4  Um de so var burtstøytte til verdsens ende, so skal Herren din Gud samla deg og henta deg derifrå.
5  Herren din Gud skal føra deg heim att til det landet federne dine hev ått, og du skal få eiga det; og han skal gjera vel mot deg og auka deg, so du vert endå mannsterkare enn federne dine.
6  Og han skal umskjera hjarta ditt og hjarto åt etterkomarane dine, so du elskar Herren din Gud av alt ditt hjarta og all di sjel, og då skal du få leva.
7  Då skal Herren din Gud leggja alle desse forbanningane på fiendane dine og på dei som hev hata og sete etter deg.
8  Men du skal på nytt lag høyra på Herrens røyst og halda alle bodi hans, som eg lærer deg i dag.
9  Og Herren din Gud skal gjeva deg nøgdi av det som godt er, i alt du tek deg til, av born og buskap og avling; for Herren skal på nytt lag gleda seg yver deg og gjera vel imot deg, liksom han fyrr gledde seg yver federne dine,
10  so sant du høyrer på røysti åt Herren din Gud og held bodi og lovene hans, alt det som er skrive denne lovboki, og so sant du vender um til Herren din Gud av alt ditt hjarta og all din hug.
11  For dette bodet som eg legg fyre deg i dag, det er ikkje for høgt for deg, og det er ikkje langt burte.
12  Det er ikkje uppi himmelen, so du lyt segja: Kven vil fara upp til himmelen som oss og henta det og lata oss få høyra det, so me kann leva etter det?
13  Og det er ikkje på hi sida av havet, so du lyt segja: Kven vil fara yver havet og henta det åt oss, so me kann få høyra det og leva etter det?
14  Ordet er deg næmare enn so: det er i din eigen munn og i ditt eige hjarta, so du vel kann leva etter det.
15  Sjå, i dag hev eg lagt fram for deg livet og det gode og dauden og det vonde.
16  Gjer du som eg segjer til deg i dag, elskar du Herren din Gud og gjeng på hans vegar og held bodi og lovene og fyresegnene hans, då skal du leva og aukast, og Herren din Gud skal velsigna deg i det landet du kjem inn i og skal eigna til deg.
17  Men vender du hugen din burt og ikkje vil lyda, og let du deg lokka til å tilbeda andre gudar og tena dei,
18  so segjer eg dykk i dag beint ut at de skal verta utrudde; de skal ikkje få leva lenge i det landet du no fer yver til og skal leggja under deg.
19  Himmel og jord tek eg i dag til vitne på at eg hev lagt fram for deg liv og daude, velsigning og forbanning; vel då livet, so skal du få leva, både du og ætti di!
20  Elska Herren din Gud og høyr på røysti hans og haldt deg til han! For då vinn du livet og når ein høg alder og fær bu i det landet som Herren lova federne dine, Abraham og Isak og Jakob.
 
 
# Femte Mosebok 31
1  Og Moses gjekk fram og tala til heile Israel
2  og sa desse ordi: No er eg hundrad og tjuge år gamal; eg er ikkje so nøytug som eg hev vore, og Herren hev sagt meg at eg ikkje skal koma yver Jordan-åi.
3  Herren din Gud vil sjølv ganga fyre deg; han vil rydja ut desse folki for seg, so du kann leggja under deg landet deira; men Josva skal føra deg yver, soleis som Herren hev sagt.
4  Og Herren skal gjera med ei som han gjorde med Sihon og Og, amoritarkongane, då han rudde dei ut og la landet deira i øyde.
5  Han skal gjeva dei i dykkar makt, og de skal fara med dei i eitt og alt soleis som eg hev sagt dykk.
6  Ver sterke og djerve! Reddast ikkje og fæla ikkje for dei! For Herren din Gud gjeng sjølv med deg; han vil ikkje sleppa deg og ikkje slå handi av deg.
7  Og Moses kalla Josva til seg og sa til han so heile Israel høyrde på det: Ver sterk og djerv! For du skal føra dette folket inn i det landet som Herren lova federne deira, og du skal hjelpa dei til å vinna det.
8  Og Herren, han som gjeng fyre deg, han skal vera med deg. Han skal ikkje sleppa deg og ikkje slå handi av deg. Du skal ikkje reddast og ikkje fæla!
9  So skreiv Moses upp denne lovi og gav henne til prestane, Levi-sønene, dei som bar Herrens paktkista, og til alle styresmennene i Israel
10  og sa til dei: Kvart sjuande år, i ettergjevingsåret, når de held lauvhyttehelg,
11  og heile Israel møter fram for Herrens åsyn på den staden han vel seg ut, då skal du lesa upp denne lovi for Israels-lyden.
12  Heile folket skal de kalla i hop, både menner og kvinnor og born og dei framande som bur i byane dine, so dei fær høyra lovi og kann læra å ottast Herren dykkar Gud og akta på å halda alle desse ordi.
13  Og borni deira, som ikkje kjenner lovi, lyt og få høyra henne, so dei kann læra å ottast Herren dykkar Gud so lenge de lever i det landet de no fer yver til og skal leggja under dykk.
14  Og Herren sa til Moses: Sjå, no lid det til at du skal fara or verdi; kalla Josva hit og stig fram åt møtetjeldet, både du og han, so skal eg segja han fyre kva han skal gjera. So gjekk Moses og Josva fram åt møtetjeldet og vart standande der.
15  Då synte Herren seg for dei i ein skystopul, og skystopulen stod i tjelddøri.
16  Og Herren sa til Moses: Når du kviler hjå federne dine, då kjem dette folket til å halda seg med avgudane i det landet dei skal inn i; dei kjem til å venda seg ifrå meg og brjota den pakti eg hev gjort med dei.
17  Den dagen skal harmen min loga upp imot dei; eg skal venda meg frå dei og løyna andletet mitt for dei; dei skal tynast burt, og mange ulukkor og trengslor skal koma yver dei. Då skal dei segja: Det er visst av di min Gud ikkje er med meg at desse ulukkone hev kome yver meg.
18  Men endå skal eg løyna andletet mitt for dei, for di dei hev gjort so mykje vondt og vendt seg til andre gudar.
19  Skriv no upp denne songen* åt dykk! Lat Israels-borni læra han, og legg han i munnen deira! Han skal vera meg til eit vitne imot dei.
20  For no fører eg dei inn i det landet eg lova federne deira, der som mjølki og honningen fløymer; men når dei hev ete seg mette og feite, kjem dei til å venda seg til andre gudar og tena dei og vanvyrda meg og brjota mi pakt.
21  Når då mange ulukkor og trengslor møter dei, då skal denne songen ljoda som eit vitnemål for øyro deira; han skal ikkje vera gløymt hjå dei som etter kjem, og ikkje døy på munnen deira. For eg veit kva tankar dei gjeng med alt no, fyrr eg hev ført dei inn i det landet eg lova dei.
22  Same dagen skreiv Moses upp denne songen og let Israels-borni læra han.
23  Og Herren sa til Josva Nunsson: Ver sterk og djerv! For du skal føra Israels-borni inn i det landet eg hev lova dei, og eg skal vera med deg.
24  Då Moses hadde skrive inn i ei bok alle ordi i denne lovi, heilt til endes,
25  so sa han til levitane, som bar Herrens paktkista:
26  Tak denne lovboki og legg henne ned innmed paktkista åt Herren dykkar Gud; der skal ho liggja og vera eit vitne imot deg.
27  For eg veit kor trassig og strid du er. Hev de ikkje alt no, medan eg lever og er hjå sykk, vore ulydige mot Herren! Korleis vil det då vera når eg er burte?
28  Kalla no i hop alle styresmennene fot ættene dykkar og alle tilsynsmennene, so vil eg tala desse ordi for dei og taka himmelen og jordi til vitne mot dei.
29  For eg veit vel at når eg er burte, kjem de til å forsynda dykk storleg og taka utav den vegen eg hev sagt de skal ganga; men ulukka skal koma yver dykk til slutt, for di de gjer det som Herren mislikar, og argar han upp med framferdi dykkar.
30  So kvad Moses dette kvedet frå ende til annan, for heile Israels-lyden:
 
 
# Femte Mosebok 32
1  Høyr, de himlar, på meg med eg talar, lyd, du jord, på ordi frå min munn!
2  Som regnet risle mi læra, som doggi drjupe mitt ord, som skurer på grøne groen, som él på urter og gras!
3  For Herrens namn vil eg forkynna; høgt love de Herren vår Gud!
4  Eit fjell er han, fullkome er hans verk; for rettferd er alle hans vegar - ein trufast Gud og sviklaus; rettferdig og rettvis er han.
5  Tru han hev gjort folket sitt vondt? Nei, borni hans dei hev skammi - ei rangsnudd og svikfull ætt.
6  Er det soleis de løner Herren, du dårlege, fåvise folk! Er ikkje han din far, som vann deg åt seg? Han skapte deg og laga deg.
7  Hugs etter ævordoms dagar, akta på åri, ætt etter ætt! Spør far din, han gjer deg fråsegn - dine gamle, av dei fær du grein.
8  Då den Høgste skifte ut heimen og gav folket eiga og arv, då manneborni vart skilde og spreidde til kvar sin stad, då laga han landskil åt folki etter talet på Israels born.
9  For Herrens lut er hans folk, Jakob er hans eiga og arv.
10  Herren fann han på aude viddi, i heidi der villdyri ylte; han verna han, og han vakta han som sin augnestein.
11  Som ørnen vekkjer sitt elde og sviv yver ungane sine, so breidde han ut sine venger og bar han på flogfjørene sine.
12  Det var Herren åleine som førde han, og ingen framand gud fylgde med.
13  Han førde han fram yver høgdene på jordi, let han eta av grøda på marki; han fekk suga honning or berget og olje or hardaste stein;
14  rjome og sauemjølk fekk du, feitt av lamb og av verar frå Basan, og av bukkar med, attåt feitaste kveitemergen, og druveblod drakk du, vin.
15  Jesurun* vart feit og slo bakut - feit vart du, foreten og stinn; han skaut ifrå seg Gud, sin skapar, mismætte sitt frelsande fjell.
16  Dei gjorde han åbruig med avgudar, med styggedom* harma dei han.
17  Dei ofra til makter som ikkje er Gud, til gudar dei ikkje kjende fyrr, nye og nyst uppkomne, som federne ikkje ottast.
18  Fjellet, ditt upphav, ansa du ikkje; du gløymde Gud, som gav deg livet.
19  Og Herren såg det og støytte dei burt; han harmast på sine søner og døtter.
20  Han sa: Eg skal løyna mi åsyn for dei; eg vil sjå kva ende dei fær; for dei er ei ætt av uvyrdor, born som ein aldri kann tru.
21  Dei gjorde meg åbruig med u-gudar*, harma meg med sine skrymt-gudar. Eg skal gjera dei åbruige med eit u-folk, med eit uvitugt folk skal eg harma dei.
22  For ein eld er kveikt i min vreide og logar til djupaste helheimen; han øyder landet og grøda deg og fatar i grunnvollane under fjelli.
23  Eg skal sanka i hop ulukkor og sleppa nedyver dei; kvar ei pil eg hev i mi eiga, skal eg skjota av imot dei.
24  Når svolt og svidande sotter hev soge mergen or dei, sender eg mot dei udyrtonni og eiter av krjupande orm.
25  Ute skal sverdet herja og inne i kovane redsla; dei tyner både sveinar og møyar, sogbarnet og den gråhærde mannen.
26  Eg hadde vilja blåse dei burt, so ingen mintest dei meir,
27  um eg ikkje ottast fiendane skulde krenkja meg, at uvenene deira skulde tyda det rangt og segja: Det var vår hand som var so sterk; det var ikkje Herren som gjorde alt dette.
28  For dei er eit folk utan visdom; det finst ikkje vit i dei.
29  Var dei vise, so skyna dei dette, då visste dei kvar det bar av.
30  Korleis kunde EIN elta tusund, og tvo slå ti tusund på flog, um ikkje deira fjell hadde selt dei og Herren gjeve dei upp?
31  For deira fjell er ikkje som vårt fjell; det vitnar fienden sjølv.
32  I Sodoma voks deira vintre, skaut upp av Gomorras grunn; druvone på dei er giftige druvor, og beisk er kvar einaste krans.
33  Vinen av dei er drake-eiter og øgjeleg ormegift.
34  Ligg ikkje dette gøymt hjå meg, forsegla i mine bur?
35  Eg råder for hemn og for attgjeld når foten deira skrid ut; for det lid alt mot undergangsdagen, og lagnaden deira kjem brått.
36  Sine tenarar tykkjer Gud synd um og tek deira sak i si hand, når han ser det er ende på makti og ute med gamal og ung.
37  Han spør: Kvar tru er deira gudar - det fjellet dei trygde seg til -
38  som åt deira slaktofferfeita og drakk deira drykkoffervin? - Bed dei reinsa seg og berga dykk, bed dei vera vern for dykk!
39  No ser de vel det er eg, og at ingen annan er Gud! Eg drep, og eg vekkjer til live, eg helseslær og eg lækjer; og ingen i vide verdi kann fria dykk or mitt vald.
40  For eg lyfter mi hand imot himmelen: So visst eg hev æveleg liv:
41  Når eg kvesser det ljonande sverdet og stend med domen i hand, tek eg hemn yver fiendane mine, gjev den som hatar meg, det han er verd.
42  Med kjøt vert sverdet mitt metta, mine piler drukne av blod - blodet av falne og fangar, av fiendehovdingen sjølv.
43  Prisa hans folk, de heidningar! For han hemner blodet åt tenarane sine; yver fiendane sine fører han hemn og gjer soning for sitt land og sitt folk.
44  Då Moses hadde kvede alle versi i denne songen for folket, han og Hosea Nunsson,
45  og hadde tala alle desse ordi til heile Israel,
46  so sa han til dei: Akta no vel på alle dei ordi som eg gjer til eit vitne mot dykk i dag, so de kann læra borni dykkar å halda alle ordi i denne lovi og leva etter dei!
47  For dette er ikkje noko tomt ord, som ikkje gjeld for dykk; livet dykkar ligg i dette ordet, og held de dykk etter det, so skal de få leva lenge i det landet de no fer yver til og skal leggja under dykk.
48  Same dagen tala Herren til Moses og sa:
49  Stig upp på Abarim-fjellet her, på Nebo-tinden, som ligg i Moab-landet, midt for Jeriko, so skal du få skoda Kana'ans-landet, som eg gjev Israels-borni til eigedom,
50  og der uppå fjellet skal du døy og fara til federne dine, soleis som Aron, bror din, døydde på Hor-fjellet og for til federne sine,
51  for di de synda mot meg millom Israels-borni ved Meriba-kjelda i Kades i Sin-øydemarki og ikkje helga meg millom dei.
52  Du skal få sjå landet framfyre deg, men inn skal du ikkje koma i det landet som eg gjev Israels-borni.
 
 
# Femte Mosebok 33
1  Dette er den velsigningi som gudsmannen Moses lyste yver Israels-borni fyrr han døydde.
2  Han sa: Herren kom frå Sinai, steig upp for dei ifrå Se'ir, skein ifrå Paran-fjellet, gjekk fram or dei heilage herar, ved hans høgre hand lyste lov-elden* for dei.
3  Ja, han elskar folket sitt høgt; dine* heilage er i du hand; dei flokkar seg kring din for, dei lyder trutt på din tale.
4  Moses gav oss ei lov, ein arv for lyden åt Jakob.
5  Og han* vart konge i Jesurun**, då hovdingane slo seg i hop, og Israels-ættene eintest.
6  Lat Ruben leva og aldri døy ut, men mennene hans verta få i talet!
7  Og um Juda sa han dette: Høyr Herre, ropi frå Juda, og før han heim til sitt folk! Med sine hender strider han for det; ver du han ei hjelp mot hans fiendar!
8  Og um Levi sa han: Dine tummim og urim gjev lyden åt den som hev vore deg lydig, han som du røynde ved Massa og tretta med ved Meriba,
9  han som sa um far sin og mor si: Eg ser ikkje desse folki, som ikkje kjendest ved sine brør og ikkje visste av sine born; for han akta på ordi dine og kom di pakt i hug.
10  Han lærer Jakob di lov og Israels lyd dine bod, han legg røykjelse for ditt andlet og heiloffer på ditt altar.
11  Velsigna, herre, hans styrke, hav hugnad i alt hans verk! Brjot ryggen på dei som er mot han, so dei aldri vinn reisa seg meir!
12  Um Benjamin sa han: Han er hjartebarnet åt Herren og bur so trygt hjå han; han kviler imillom hans herdar; stødt held Gud si hand yver han.
13  Og um Josef sa han: Med dogg og dyre himmelgåvor velsigne Herren landet hans, med vatn utor det store djupet som gøymt innunder jordi ligg,
14  med alt det beste soli el, det beste månane driv fram,
15  alt godt ifrå dei gamle fjelli, alt hævt frå ævelege haugar,
16  alt gjævt og gildt som fyller jordi, hans nåde som i klungeren budde; det kome yver Josefs hovud, det kryne kvervelen åt han som hovding er bland sine brør!
17  Ovgild er hans frumborne ukse*, hans horn er som villuksehorn; med dei stangar han alle folki til verdsens ytste endemark. Det er Efra'ims store herar, det er Manasses sterke hop.
18  Og um Sebulon sa han: Gled deg, Sebulon, i di utferd, og du, Issakar, i dine tjeld!
19  Til sitt fjell bed dei folki koma; der ofrar dei rettferds offer; for utor sjøen syg dei rikdom og skattar gøymde i sanden.
20  Og um Gad sa han: Lova vere han som gjev Gad romt land! Der ligg han og lurer som løva og riv sund herdar og hovud.
21  Han såg seg ut fyrste luten; for der ligg den lut som er etla åt han av han som gav lovi; so for han fram fyre folket, og saman med Israels-borni gjorde han alt det Herren sa fyre, alt det som var rett i Guds augo.
22  Og um Dan sa han: Dan er ein løveunge som bykser fram ifrå Basan.
23  Og um Naftali sa han: Naftali, metta med nåde og fyllt med Herrens velsigning - tak vestland og sudland i eige!
24  Og um Aser sa han: Sælaste sonen vert Aser, kjæraste bror millom brørne; i olje fær han duppa foten.
25  Av kopar og jarn er ditt lås, og di kvild so lang som ditt liv!
26  Det finst ingen som Gud, Jesurun*! Han fer deg til hjelp yver himmelen og ek i si allmakt på skyene.
27  Ein bustad er den eldgamle Gud; hit ned når hans evige armar. Han driv burt for deg din uven og segjer til deg: Øyd ut!
28  So bur Israel trygt og åleine, og Jakob hev auga sitt vendt mot eit land fullt av druvor og korn, og doggi dryp frå hans himmel.
29  Å, Israel, kor du er sæl! Kven er vel som du? - eit folk som hev Herren til frelsar, ditt verjande skjold og ditt veldige sverd! Sjå, fiendane smeikje for deg, medan du skrid fram yver høgdene deira.
 
 
# Femte Mosebok 34
1  So gjekk Moses frå Moab-moane upp på Nebo-fjellet, som er den høgste tinden på Pisga og ligg midt for Jeriko, og Herren synte han heile landet: Gilead alt til Dan
2  og heile Naftali og Efra'ims - og Manasse-landet og heile Juda-landet radt til havet i vest
3  og sudlandet og Jordan-sletta, dalen kring Jeriko - Palmebyen - alt til Soar.
4  Og Herren sa til han: Dette er det landet eg lova Abraham og Isak og Jakob at eg vilde gjeva ætti deira. No hev eg late deg sjå det for augo dine, men du sjølv skal ikkje få koma inn i det.
5  So døydde Moses, Herrens tenar, der i Moab-landet, som Herren hadde sagt.
6  Han jorda han i dalen midt for Bet-Peor, i Moab-landet, og hev til denne dag ingen visst um gravi hans.
7  Moses var hundrad og tjuge år gamal då han døydde; men endå hadde han ikkje dimst på syni eller veikna i åndi.
8  Israels-borni gret yver Moses på Moab-moane i tretti dagar; då fyrst var det ende på syrgjehøgtidi.
9  Moses hadde lagt hendene på Josva, son åt Nun, so han var full av visdomsånd, og Israels-borni lydde han og gjorde som Herren hadde sagt Moses fyre.
10  Men aldri sidan steig det fram i Israel ein profet som Moses, som var so vel kjend med Herren at dei talast ved andlet til andlet.
11  Kom i hug alle dei teikn og under Herren sette han til å gjera i Egyptar-land med Farao og alle tenarane og heile landet hans,
12  og kom i hug alle dei veldige verk og agelege gjerningar han gjorde for augo åt heile Israel!
 
 
# Josvas bok 1
1  Då Moses, Herrens tenar, var slokna, då tala Herren soleis til Josva Nunsson, fylgjesveinen hans:
2  Moses, tenaren min, er slokna. Gjer deg no reidug og far med alt dette folket yver Jordan-åi til det landet som eg vil gjeva Israels-borni!
3  Kvar staden de set foten på, gjev eg dykk, soleis som eg sa til Moses:
4  Frå øydemarki og Libanon der nord til den store elvi, Frat-elvi - yver heile Hetitar-landet, alt til det store havet der soli glader, skal riket dykkar nå.
5  I alle dine levedagar, skal ingen vera mann til å standa seg mot deg. Eg skal vera med deg, liksom eg var med Moses; aldri skal eg sleppa deg og aldri forlata deg.
6  Ver sterk og djerv! For du skal hjelpa dette folket til å vinna det landet som eg lova federne deira å gjeva dei.
7  Ver du berre retteleg sterk og djerv, so du aktar vel på å halda deg etter heile den lovi som Moses, tenaren min, lærde deg! Vik ikkje av ifrå den, korkje til høgre eller vinstre! Då kjem du til å stella deg visleg i all di ferd.
8  Hav allstødt denne lovi på tunga, og grunna på henne natt og dag, so du aktar på å leva etter alt det som der stend skrive! Då skal du hava lukka med deg på vegane dine, og då fer du visleg fram.
9  Du veit eg hev sagt deg at du skal vera sterk og djerv, ikkje reddast og ikkje fæla; for Herren din Gud er med deg i alt du tek deg fyre.
10  Då tala Josva til tilsynsmennene åt folket og sa:
11  Gakk igjenom lægret og seg til folket: No lyt de laga til ferdakost åt dykk; for um tri dagar skal de fara yver Jordan, so de kann koma inn og eigna til dykk det landet som Herren dykkar Gud vil gjeva dykk.
12  Og til rubenitane og gaditane og helvti av Manasse-ætti tala han so:
13  Kom i hug kva Moses, Herrens tenar, sette dykk fyre då han sa: Herren dykkar Gud vil at de skal koma til ro; difor gjev han dykk dette landet.
14  No skal konone og borni dykkar og bufeet verta verande i det landet som Moses gav dykk austanfor Jordan; men sjølve lyt de, so mange av dykk som er djerve stridsmenner, fara herbudde fyre brørne dykkar og hjelpa dei,
15  til dess Herren let dei og koma til ro liksom de, og dei hev eigna til seg det landet Herren dykkar Gud vil gjeva dei, då skal de fara heim att og busetja dykk i dykkar eige land, det som Moses, Herrens tenar, gav dykk her på austsida av Jordan.
16  Då svara dei Josva so: Alt du hev sagt til oss, skal me gjera, og kvar du sender oss, skal me ganga.
17  Liksom me lydde Moses i alle ting, soleis vil me og lyda deg, berre Herren din Gud er med deg, som han var med Moses.
18  Den som set seg upp imot bodi dine og ikkje lyder deg i alt du segjer han fyre, han skal døy. Ver du berre sterk og djerv!
 
 
# Josvas bok 2
1  Josva Nunsson sende i løynd tvo speiarar ut frå Sittim og sa til dei: Tak av stad og sjå dykk um i landet, helst i Jeriko! So for dei i veg, og då dei kom fram, gjekk dei inn til ei skjøkja som heitte Rahab, og der fekk dei hus.
2  Då vart det sagt kongen i Jeriko at nokre israelitiske menner var komne der um kvelden og vilde speia ut landet.
3  So sende kongen bod til Rahab og sa: Kom fram med dei mennene som er komne til deg, og som du hev lånt hus! Dei vil speia ut heile landet; det er det dei er komne for.
4  Men kvinna tok og løynde båe mennene, og so sa ho: Ja, det er fulla so at det kom nokre menner til meg, men eg visste ikkje kvar dei var ifrå;
5  og i skumingi då porten skulde stengjast, tok dei ut att; eg veit ikkje kvar dei for av. Nøyt dykk og set etter dei, so tek de dei nok att!
6  Dette sa ho; men ho hadde sjølv fylgt dei upp på taket og løynt dei under noko linhalm som ho hadde breidt utyver der.
7  So tok kongsmennene ut og sette etter dei på vegen til Jordan, burtåt vadi; og porten vart stengd med same dei var farne.
8  Fyrr speiarane hadde lagt seg til å sova, kom Rahab upp på taket
9  og sa til dei: Eg veit at Herren hev gjeve dykk dette landet. For dykkar skuld hev det kome ein otte yver oss, og alle som bur her i landet, er so redde dykk at dei skjelv.
10  For me hev fenge spurt at Herren turka ut Raudehavet framfyre dykk då de for frå Egyptar-land, og me hev høyrt kva de gjorde med båe amoritarkongane på hi sida* Jordan, Sihon og Og, dei som de bannstøytte.
11  Då me høyrde det, kolna me all igjenom, so redde vart me, og no finst det ingen meir som hev mod til å møta dykk; for Herren dykkar Gud han er Gud både uppi himmelen og nedpå jordi.
12  So sver meg no ved Herren, at sidan eg hev gjort sælebot på dykk, so skal de gjera sælebot på folket mitt, og gjev med trygd for
13  at de vil spara foreldri og syskini mine og alt husfolket deira og berga livet vårt!
14  Då sa mennene: Med vårt eige liv skal me svara for livet dykkar, so sant de ikkje let nokon få vita kva ærend me fer i; og når Herren gjev oss dette landet, so skal me vera trugne og miskunnsame mot deg.
15  So fira ho dei med eit reip ned frå vindauga; for ho budde attmed bymuren, og huset hennar gjekk i eitt med muren.
16  Og ho sa til dei: Far no til fjells, so de ikkje møter dei som leitar etter dykk, og haldt dykk løynde der i tri dagar, til dei kjem att; sidan kann de fara kvar de vil.
17  Då sa mennene til henne: Gjer du ikkje som me no segjer, so held me oss for løyste frå den eiden du let oss sverja:
18  Når me kjem inn i landet, skal du binda denne raude snori i vindauga som du fira oss ned frå, og so skal du samla foreldri og brørne dine og alt skyldfolket ditt i huset hjå deg.
19  Gjeng då nokon ut or husdøri di, so er det hans eigi skuld um han vert drepen, og me er skuldlause; men vert det lagt hand på nokon av dei som er i huset hjå deg, so skal me svara for livet hans.
20  Og talar du til nokon um ærendi vår, so er me og løyste frå den eiden du tok av oss.
21  Ho svara: Det skal vera som de segjer. So bad ho farvel med dei, og dei gjekk. Sidan batt ho den raude snori i vindauga.
22  Dei gjekk til dei kom upp i fjellet; der heldt dei seg i tri dagar, til dei som hadde sett etter dei, var attkomne; dei hadde leita etter heile vegen, men ingen funne.
23  So tok dei tvo ferdamennene på heimvegen og gjekk ned frå fjellet og sette yver elvi og kom til Josva Nunsson og sa frå um alt det som hadde hendt dei.
24  Og dei sa til Josva: Herren hev gjeve heile landet i våre hender, og alle som bur der, er so redde oss at dei skjelv.
 
 
# Josvas bok 3
1  Morgonen etter reis Josva tidleg upp og tok ut frå Sittim med alle Israels-borni og kom til Jordan; der var dei eit bel fyrr dei gjekk yver.
2  Og då tri dagar var lidne, gjekk tilsynsmennene gjenom lægret
3  og tala soleis til folket: Når de ser paktkista åt Herren dykkar Gud, og Levi-prestane som ber henne, so skal de fara av stad og fylgja etter henne,
4  so de kann vita kva leid de skal taka; for den vegen hev de ikkje fare fyrr. Men det lyt vera eit godt stykke millom dykk og paktkista, tvo tusund alner på lag; kom henne ikkje for nær!
5  So sa Josva til folket: Helga dykk no! For i morgon vil Herren gjera underfulle ting imillom dykk.
6  Og til prestane sa han: Tak paktkista og far fram fyre folket! So tok dei paktkista og gjekk fyre folket.
7  Og Herren sa til Josva: I dag vil eg taka til og gjera deg stor framfor augo åt heile Israel, so dei skal sjå at eg er med deg, liksom eg var med Moses.
8  Seg no du so til prestane som ber paktkista: Når de kjem heilt nedåt Jordan, skal de verta standande der, nedmed åi!
9  Då sa Josva til Israels-borni: Kom og høyr ordi frå Herren dykkar Gud!
10  Dette, sa Josva, skal de hava til merke på at den levande Gud er midt imillom dykk, og at han skal driva burt for dykk både kana'anitane og hetitane og hevitane og ferisitane og girgasitane og amoritane og jebusitane:
11  Paktkista åt han som råder yver all jordi, skal fara fyre dykk ut i Jordan.
12  Vel no ut tolv menner av Israels-ættene, ein for kvar ætt!
13  Og når prestane som ber paktkista åt Herren som råder yver all jordi, når dei stend med føtene i Jordan-vatnet, då skal Jordan-vatnet - det som kjem ovantil - demmast upp, so det stend som ein vegg.
14  So tok folket ut frå tjeldbuene sine og skulde ganga yver Jordan, og prestane som bar paktkista, gjekk fyre dei;
15  og då desse same prestane som bar paktkista, var komne til Jordan og so vidt hadde duppa foten i elvevatnet - men Jordan var heile våren* so stor at ho gjekk yver breddene alle stader -
16  då stana det vatnet som kom ovantil, og stod som ein vegg langt burte, uppmed Adam, den byen som ligg jamsides med Sartan, og det som rann nedetter til Moavatnet - eller Saltsjøen - vart reint burte. So gjekk folket yver åi midt for Jeriko.
17  Men prestane som bar paktkista åt Herren, vart standande på turre botnen midt i Jordan, medan alle israelitane gjekk turrskodde yver åi, til heile folket var kome vel yver.
 
 
# Josvas bok 4
1  Då alt folket var kome vel yver Jordan, då tala Herren soleis til Josva:
2  Vel dykk ut tolv menner av folket, ein or kvar ætt,
3  og seg til dei at dei skal taka upp tolv steinar av dei som ligg her midt i Jordan, på den staden der prestane stend stille; desse steinane skal dei bera med seg yver og leggja dei ned der som de kjem til å lægra dykk i natt.
4  Då kalla Josva til seg dei tolv mennene som han hadde kåra ut millom Israels-borni, ein or kvar ætt,
5  og sa til dei: Far fyre paktkista åt Herren dykkar Gud, til de kjem midt ut i Jordan! Der skal de taka kvar sin stein upp på herdi, etter talet på Israels-ættene.
6  Dei steinane skal vera til eit teikn hjå dykk. Når borni dykkar ein gong spør: Kva tyder det at desse steinane stend her?
7  då skal de svara: Jordan-vatnet kløyvde seg framfyre paktkista åt Herren; då ho for ut i Jordan, kløyvde vatnet seg; og desse steinane skal for Israels-borni vera til eit æveleg minne um dette.
8  Israels-borni gjorde som Josva sa; dei tok midt uti Jordan tolv steinar, etter talet på Israels-ættene, soleis som Herren hadde sagt til Josva, og bar dei med seg yver til nattlægret og la dei ned der.
9  Og midt i Jordan, der dei prestane som bar paktkista, stod, reiste Josva upp tolv andre steinar; dei hev stade der til denne dag.
10  Prestane som bar paktkista, vart standande midt i Jordan, til det var gjort alt det som Herren hadde sagt til Josva at han skulde tala til folket um, etter alle dei fyresegnene som Moses hadde gjeve Josva. Og folket skunda seg yver.
11  Då no alt folket var kome vel fram, for Herrens paktkista og prestane og yver og tok att romet sitt framanfor folket.
12  Og Rubens-borni og Gads-borni og helvti av Manasse-ætti for fullvæpna fyre dei andre Israels-borni, soleis som Moses hadde sagt til dei;
13  dei var um lag fyrti tusund herbudde menner som for Herrens åsyn drog fram til strid på Jeriko-moane.
14  Den dagen gjorde Herren Josva stor framfor augo åt heile Israel, og sidan bar dei age for han so lenge han levde, liksom dei hadde bore age for Moses.
15  So sa Herren til Josva:
16  Seg til prestane som ber vitnemålskista, at dei skal stiga upp or Jordan!
17  Og Josva sa til prestane: Stig upp or Jordan!
18  Og med same prestane som bar Herrens paktkista, steig upp or Jordan og so vidt hadde sett foten på turre strandi, då kom åi veltande att i faret sitt og gjekk yver breddene alle stader, som ho fyrr hadde gjort.
19  Det var tiande dagen i den fyrste månaden at folket steig upp or Jordan. Dei lægra seg attmed Gilgal, lengst aust i Jeriko-bygdi.
20  Og der i Gilgal reiste Josva dei tolv steinane som dei hadde teke med seg frå Jordan.
21  Og han sa til Israels-borni: Når borni dykkar ein gong spør federne sine: Kva er dette for steinar?
22  so skal de fortelja dei det og segja: Israels-folket gjekk turrskodde yver Jordan her,
23  av di Herren dykkar Gud turka ut åi framfyre dykk medan de gjekk yver, liksom han turka ut Raudehavet for oss då me for yver det,
24  so alle folkeslag på jordi skal sjå at Herrens hand er sterk, og de alle dagar skal ottast Herren dykkar Gud.
 
 
# Josvas bok 5
1  Alle amoritarkongane vestanfor Jordan og alle kana'anitarkongane utmed havet vart reint vitskræmde då det spurdest at Herren hadde turka ut Jordan for Israels-borni medan me for yver, og dei torde ikkje lenger tenkja på å møta Israels-borni.
2  I det same belet sa Herren til Josva: Gjer deg steinknivar og umskjer Israels-borni att*!
3  So gjorde Josva seg steinknivar og umskar Israels-borni attmed Ha'aralot-haugen*.
4  Men at Josva laut umskjera dei, det hadde seg so: Alt folket som for frå Egyptar-land, alle karar, alle våpnføre menner, hadde døytt burt i øydemarki på vegen frå Egyptar-land.
5  No var alle dei som for frå Egyptar-land, umskorne, men av dei som vart fødde på ferdi i øydemarki, var ingen umskoren.
6  For i fyrti år laut Israels-borni ferdast i øydemarki, til dess heile folket, alle våpnføre menner som for frå Egyptar-land, hadde døytt burt; dei vilde ikkje lyda Herrens ord, difor svor han dei til at dei ikkje skulde få sjå det landet han hadde lova federne deira å gjeva oss, eit land som fløymer med mjølk og honning.
7  Men i staden for dei let han borni deira veksa upp; dei var det Josva umskar; for dei gjekk endå med huvehold, av di dei ikkje hadde vorte umskorne på ferdi.
8  Då dette var frå seg gjort, og heile folket var umskore, heldt dei seg i ro i lægret til såri hadde batna.
9  Og Herren sa til Josva: I dag hev eg velt av dykk egyptarskammi. Sidan hev den staden vore kalla Gilgal* alt til denne dag.
10  Medan Israels-borni låg i læger attmed Gilgal, heldt dei påske på Jeriko-moane den fjortande dagen i månaden, um kvelden.
11  Og dagen etter påske åt dei av landsens grøda; usyrt brød og steikte aks åt dei den dagen.
12  Same dagen traut manna; for no åt Israels-borni av landsens grøda, og sidan fekk dei ikkje meir manna, men tok same året til å eta av det som var avla i Kana'ans-landet.
13  Medan Josva var innmed Jeriko, hende det han noko: Best som han lyfte upp augo, vart han var ein mann som stod beint framfyre han med eit drege sverd i handi. Då gjekk Josva burt til mannen og sa: Er du av våre folk, eller høyrer du til fienden?
14  Han svara: Nei, eg er hovdingen yver Herrens her. No er eg komen. Josva fall på kne og bøygde seg til jordi og sa: Kva hev herren min å segja tenaren sin?
15  Då svara hovdingen yver Herrens her: Drag skoen av foten din! For den staden du stend på, er heilag. Og Josva gjorde so.
 
 
# Josvas bok 6
1  I Jeriko læste dei portane og stengde seg inne for Israels-borni skuld; ingen gjekk ut, og ingen kom inn.
2  Då sa Herren til Josva: Sjå, no gjev eg Jeriko i dine hender, med kongen og dei djerve stridsmennene hans!
3  Lat alt herfolket ganga rundt ikring byen EIN gong um dagen; so skal du gjera i seks dagar;
4  og sju prestar skal bera sju stridslurar framfyre paktkista. Men den sjuande dagen skal de ganga sju gonger kring byen, og prestane skal blåsa i lurane.
5  Og når stridshornet tek til å ljoma med lange tonar, og de høyrer lurljoden, skal heile heren setja i og ropa so sterkt dei kann; då skal muren ramla ned, so folket kann stiga yver han, beint inn i byen.
6  Då kalla Josva Nunsson prestane til seg og sa til dei: No skal de taka paktkista og bera henne, og sju prestar skal bera sju stridslurar framfyre Herrens kista.
7  Og til folket sa han: Tak no i veg og gakk kringum byen! Dei herbudde skal ganga framfyre Herrens kista!
8  Då Josva hadde sagt dette til folket, gjekk dei i vegen dei sju prestane som bar dei sju stridslurane for Herrens åsyn; dei bles i lurane, og Herrens paktkista fylgde etter dei.
9  Dei herbudde gjekk fyre prestane som bles i lurane, og dei som var attarst i ferdi, gjekk etter paktkista, og lurane ljoma i eino.
10  Men Josva sa til folket: De må ikkje ropa og ikkje lata upp målet! Ikkje eit ord må koma frå munnen dykkar fyrr den dagen eg segjer til dykk: Ropa no! Då skal de ropa.
11  So for Herrens kista heilt ikring byen ein gong; sidan drog dei inn i lægret og var der um natti.
12  Morgonen etter var Josva tidleg uppe, og prestane tok og bar Herrens kista.
13  Og dei sju prestane bar dei sju stridslurane framfyre Herrens kista og bles alt i eitt i lurane. Dei herbudde gjekk fyre dei, og dei som attarst var, gjekk etter Herrens kista, medan lurane ljoma i eino.
14  Soleis for dei den andre dagen EIN gong kring byen og gjekk so attende til lægret. So gjorde dei i seks dagar.
15  Den sjuande dagen reis dei upp med same det tok til å dagast, og gjekk sju gonger kring byen; dei for like eins åt som fyrr, berre at dei den dagen gjekk sju gonger kring byen.
16  Då no prestane bles i lurane den sjuande gongen, då sa Josva til folket: Ropa no! For Herren hev gjeve dykk byen.
17  Og byen med alt det som i han er, skal vera vigd til Herren og bannstøytt. Berre Rahab, skjøkja, og alle som er i huset hjå henne, skal få leva, for di ho løynde dei mennene me sende ut.
18  Akta no de dykk berre for det som er vigt, so de ikkje fyrst vigjer og sidan tek av det vigde, og soleis legg Israels-lægret under bann og fører det i ulukka.
19  Men alt sylvet og gullet og alle ting som er av kopar eller jarn, skal helgast til Herren og koma i Herrens skattkammer.
20  So tok folket til å ropa, og dei bles i lurane; og då folket høyrde lurljoden, sette dei i med eit øgjeleg herskrik; då ramla muren ned, og folket steig beint inn i byen; og då dei hadde teke han,
21  bannstøytte dei alt som fanst der; både menner og kvinnor, både unge og gamle, både storfe og småfe og asen hogg dei ned.
22  Men Josva sa til dei tvo mennene som hadde njosna der i landet: Gakk inn i huset åt skjøkja og få med dykk ut både kvinna sjølv og alt folket hennar, soleis som de hev lova henne!
23  So gjekk dei inn, dei unge mennene som hadde vore der og njosna, og dei henta Rahab og foreldri og brørne hennar og alle andre som høyrde til ætti; alt skyldfolket hennar henta dei ut og fann ein verestad åt dei utanfor Israels-lægret.
24  Byen brende dei upp med alt som i han var; men sylvet og gullet og alle ting som var av kopar eller jarn, la dei ned i skattkammeret i Herrens hus.
25  Josva let Rahab, skjøkja, få leva, og heile huslyden og alt skyldfolket hennar, og sidan hev ho og ætti hennar fenge bu millom Israels-folket alt til denne dag, for di ho løynde dei mennene som Josva hadde sendt av stad til å njosna i Jeriko.
26  Den gongen let Josva folket sverja denne eiden: Forbanna for Herrens åsyn vere den mannen som tek seg til å byggja upp att denne byen Jeriko! Når han legg grunnvollen, skal det kosta han eldste sonen, og når han set upp portane, skal han missa den yngste.
27  Soleis var Herren med Josva, og det gjekk gjetord um han yver heile landet.
 
 
# Josvas bok 7
1  Men Israels-borni for ikkje ærleg åt med det som var vigt til Herren. Akan, son åt Karmi, som var son åt Sabdi og soneson åt Serah av Juda-ætti, tok noko av det vigde. Då vart Herren brennande harm på Israels-borni.
2  Frå Jeriko sende Josva nokre menner til Ai, som ligg tett innmed Bet-Aven, austanfor Betel, og sa til dei: Far upp og njosna i landet! So for mennene upp og njosna i Ai.
3  Og då dei kom attende til Josva, sa dei til han: Lat ikkje alt folket fara der upp! Send tvo, tri tusund mann, so tek dei Ai! Du treng ikkje umaka heile heren dit; for dei er ikkje mange.
4  So for um lag tri tusund mann av heren der upp; men dei rømde for Ai-mennene,
5  og Ai-mennene slo i hel um lag seks og tretti av dei og sette so etter dei frå porten til steinbroti og hogg dei ned i bakkane. Då kolna Israels-borni all igjenom og vart som dei var nomne.
6  Og Josva reiv sund klædi sine og låg å gruve framfor Herrens kista alt til kvelds, både han og styresmennene i Israel, og dei strådde mold på hovudi sine.
7  Og Josva sa: Å, Herre, Herre! Kvi førde du dette folket yver Jordan når du vilde gjeva oss i hendene på amoritane, so dei skulde tyna oss? Gjev me heller hadde teke den rådi å gjeva oss til på hi sida Jordan!
8  Å, Herre! Kva skal eg segja no, når Israel hev snutt ryggen til fienden?
9  Når kana'anitane og alle andre som bur her i landet, fær høyra dette, so kjem dei til å kringsetja oss og rydja namnet vårt ut or verdi, og kva vil du då gjera med ditt store namn?
10  Då sa Herren til Josva: Statt upp! Kvi ligg du her å gruve?
11  Israel hev synda! Dei hev brote den pakti eg hev gjort med dei, og teke av det som var vigt, og stole det og dult det burt og gøymt det millom sine eigne ting.
12  Difor kann ikkje Israels-borni standa seg mot fiendane, men lyt røma for dei; for dei er sjølve komne under bann. Kvittar de dykk ikkje med det som er vigt, so vil eg ikkje vera med dykk lenger.
13  Statt no upp! Lat folket helga seg, og seg til dei: Helga dykk til morgons! For so segjer Herren, Israels Gud! Det er noko vigt hjå deg, Israel! Du kann ikkje standa deg mot fiendane fyrr de kvittar dykk med det som er vigt.
14  Tidleg i morgon skal de stiga fram ætt for ætt, og den ætti som Herren tek ut, skal stiga fram grein for grein, og den ættgreini Herren tek ut, skal stiga fram hus for hus, og den huslyden Herren tek ut, skal stiga fram mann for mann.
15  Og den som det vigde vert funne hjå, skal brennast med alt sitt, for di han hev brote Herrens pakt og gjort eit skjemdarverk i Israel.
16  Morgonen etter reis Josva tidleg upp og let Israel stiga fram ætt for ætt; og Juda-ætti vart utteki.
17  So let han ættgreinene i Juda stiga fram, og serahit-greini vart utteki. So let han serahit-greini stiga fram mann for mann, og Sabdi vart utteken.
18  So let han huslyden hans stiga fram mann for mann, og Akan, son åt Karmi, som var son åt Sabdi og soneson åt Serah av Juda-ætti, vart utteken.
19  Då sa Josva til Akan: Min son, gjev Herren, Israels Gud, æra og pris og seg meg kva du hev gjort! Dyl ingen ting for meg!
20  Akan svara: Å ja, ja, eg hev synda mot Herren, Israels Gud; no skal eg segja kva eg hev gjort:
21  Eg såg millom herfanget ei ven babylonsk kåpa og tvo hundrad sekel sylv og ei gullstong på femti sekel; dette fekk eg hug på og tok det; det ligg nedgrave under tjeldbui mi; sylvet ligg underst.
22  So sende Josva nokre menner av stad; dei sprang burt til tjeldbui, og der fann dei det; det låg nedgrave i tjeldbui, og sylvet låg underst.
23  Dei tok det ut or tjeldbui og bar det med seg til Josva og Israels-lyden og la det ned framfor Herrens åsyn.
24  Og Josva og heile Israel tok Akan, serahiten, og sylvet og kåpa og gullstongi og sønene og døtterne hans og storfeet og asni og småfeet og tjeldbui hans og alt det han åtte, og førde det upp i Akordalen*.
25  Og Josva sa til han: For ei ulukka du hev ført yver oss! I dag skal Herren føra ulukka yver deg! So tok heile Israel og steina han i hel og brende og steina alt som høyrde han til.
26  Sidan kasta dei i hop ei stor steinrøys yver han; den hev lege der alt til denne dag. Då døyvde Herren den brennande harmen sin. Men sidan vart den staden kalla Akordalen*, og det namnet hev han den dag i dag.
 
 
# Josvas bok 8
1  So sa Herren til Josva: Ottast ikkje og ver ikkje redd! Tak med deg alt stridsfolket, og gjer deg reidug og far upp mot Ai! Sjå, eg hev gjeve Ai-kongen i dine hender, og folket og byen og landet hans,
2  og du skal fara like eins med Ai og kongen der som du for med Jeriko og den kongen; men herfanget og bufeet, det kann de eigna til dykk. Lat nokre av folki dine leggja seg i løynlega på vestsida av byen!
3  Då gjorde Josva seg reidug til å fara upp mot Ai med heile heren. Han valde ut tretti tusund mann, djerve stridsmenner; dei sende han av stad um natti
4  og sa til dei: Høyr her: no skal de leggja dykk i løynlega på vestsida av byen, ikkje svært langt ifrå han, og halda dykk reiduge alle saman.
5  Men eg og alt folket som er med meg, me vil ganga tett innåt byen, og når dei fer ut imot oss som dei gjorde fyrre gongen, so skal me låst røma for dei.
6  Då kjem dei til å setja etter oss, til me hev fenge lokka dei burt ifrå byen; for dei tenkjer med seg: Dei rømer for oss no liksom fyrre gongen. Men medan me rømer,
7  skal de koma fram or løynlega og taka byen; for no vil Herren dykkar Gud gjeva han i hendene dykkar.
8  Og når de hev teke byen, skal de setja eld på han; de skal gjera etter Herrens ord. No hev de høyrt kva det er de skal gjera.
9  So sende Josva dei i veg, og dei gjekk av og fann seg ein løynstad, og der la dei seg til; det var millom Betel og Ai, vestanfor Ai. Men sjølv var Josva hjå folket den natti.
10  Morgonen etter reis Josva tidleg upp og mynstra heren og for so saman med styresmennene i Israel fyre heren upp til Ai;
11  og alt stridsfolket som var med han, tok i vegen og gjekk fram til dei kom midt for Ai; der lægra dei seg, nordanfor byen, so dalen var millom den og dei.
12  So tok Josva um lag fem tusund mann og la dei i løynlega millom Betel og Ai, vestanfor Ai.
13  Og då dei hadde fylkt heren, både den som lægra nordanfor byen, og den flokken som låg i løynlega vestanfor byen, for Josva same natti midt ned i dalen.
14  Då kongen i Ai såg det, skunda han seg ut tidleg um morgonen, både han og bymennene, alt herfolket hans, og vilde møta israelitane og stridast med dei på den staden dei hadde avtala, framanfor moen; men han visste ikkje at det låg so mykje folk og lurde på han vestanfor byen.
15  Og Josva og heile Israel lest tapa for dei og rømde burtimot øydemarki.
16  Då vart alt folket i byen utbode til å setja etter dei, og medan dei sette etter Josva, kom dei lenger og lenger burt ifrå byen;
17  det fanst ikkje ein mann, korkje i Ai eller Betel, utan han drog ut etter israelitane; dei let byen liggja open etter seg og elte Israel.
18  Då sa Herren til Josva: Rett spjotet som du held i handi, ut imot Ai! For eg vil gjeva byen i dine hender! So rette Josva spjotet sitt ut imot byen.
19  Og med same han rette ut handi, sprang dei fram dei som låg løynde, og for inn i byen og tok han, og dei sette eld på han det snøggaste dei vann.
20  Best som no Ai-mennene snudde seg og skoda attende, vart dei vare røyken som steig til vers ifrå byen; då såg dei seg ingi råd til å koma undan, korkje til ei sida eller onnor, av di den heren som hadde rømt åt øydemarki, den vende seg no um imot fienden.
21  For då Josva og Israelitane såg at dei frå løynlega hadde teke byen, og såg røyken stiga upp, då snudde dei um og tok på Ai-mennene;
22  og dei hine for til møtes med dei frå byen, so Ai-mennene kom midt imillom Israelitane og fekk dei kring seg på alle sidor. Soleis vart dei nedhogne til siste mann; ingen vart att eller slapp undan,
23  so nær som kongen; honom tok dei levande og førde han til Josva.
24  Då Israel hadde gjort det av med alle dei Ai-buane som hadde sett etter dei ut i øydemarki, og fiendane alle som ein var falne for sverdet, so vende heile Israel att til Ai og hogg ned alle som var der.
25  Den dagen fall det i alt tolv tusund menner og kvinnor, alt folket som åtte heime i Ai.
26  Josva tok ikkje til seg att handi som han heldt spjotet i, fyrr han hadde bannstøytt alle Ai-buane.
27  Men bufeet og herfanget som Israelitane tok der i byen, eigna dei til seg, etter det som Herren hadde sagt til Josva.
28  Josva brende upp byen og gjorde han for alle tider til ein grushaug og ein øydestad, so som han hev vore til denne dag.
29  Kongen der hengde han upp på eit tre, og der vart han hangande til kvelds; men då soli gladde, let han dei taka liket ned frå treet; so kasta dei det der, utfor byporten, og hauga i hop ei stor steinrøys yver det; den hev lege der alt til denne dag.
30  Den gongen bygde Josva eit altar for Herren, Israels Gud, på Ebal-fjellet,
31  soleis som Moses, Herrens tenar, hadde sagt Israels-borni fyre, etter det som stend skrive i lovboki åt Moses, eit altar av heile steinar, som det ikkje hadde vore bruka jarn på; der ofra dei brennoffer til Herren og slakta takkoffer.
32  Og på steinane sette han ei avskrift av den lovi som Moses hadde skrive for augo åt Israels-borni.
33  Og heile Israel, både sjølve folket og dei framande, med styresmennene og tilsynsmennene og domarane sine, stod på båe sidor av paktkista, midt imot Levi-prestane som bar Herrens kista, den eine helvti uppunder Garisim-fjellet og den andre helvti uppunder Ebal-fjellet, soleis som Moses, Herrens tenar, hadde sagt at det skulde vera når Israels-folket fekk velsigningi.
34  So las han upp alle ordi i lovi, både velsigningi og forbanningi, heiltupp soleis som det stend skrive i lovboki.
35  Det fanst ikkje eit ord av alt det Moses hadde sagt fyre, utan Josva las det upp for heile Israels-lyden med både kvinnor og born, og for dei framande som fylgdest med dei.
 
 
# Josvas bok 9
1  Då dei fekk spurt dette alle kongane som budde vestanfor Jordan, i fjellbygdene og på flatlandet og langsetter heile havstrandi til midt for Libanon - hetitane og amoritane og kana'anitane og ferisitane og hevitane og jebusitane -
2  so slo dei seg i hop alle som ein mann og vilde strida mot Josva og Israel.
3  Gibeon-buane fekk og høyra kva Josva hadde gjort med Jeriko og Ai.
4  Då fann dei på ei sløg råd: Dei tok ut på ei ferd og lest vera sendemenner; det dei førde med seg på asni sine, hadde dei i gamle sekker og gamle vinhitar, som var sprukne og bøtte.
5  Dei hadde gamle, lappa skor på føtene og gjekk med slitne klæde; og alt nistebrødet deira var turt og smuldra.
6  Soleis kom dei til Josva i lægret attmed Gilgal og sa til han og Israels-mennene: Me kjem frå eit land som ligg langt burte. Vil de ikkje gjera samband med oss?
7  Men Israels-mennene sa til hevitane: De bur vel helst her tett innmed oss; korleis kann me då gjera samband med dykk?
8  Då sa dei til Josva: Me vil vera tenarane dine. Josva spurde: Kven er de, og kvar kjem de frå?
9  Dei svara: Tenarane dine er komne langt, langt burtantil frå eit anna land for det ordet skuld som gjeng um Herren din Gud; for då me høyrde gjete han og fekk spurt alt det han hadde gjort i Egyptar-land,
10  og alt det han hadde gjort med båe amoritarkongane austanfor Jordan, Sihon, kongen i Hesbon, og Og, Basan-kongen, som budde i Astarot,
11  då sa styresmennene våre og heile landslyden til oss: Nista dykk ut og far til møtes med dei og seg til dei: Me vil vera tenarane dykkar; vil de ikkje gjera samband med oss?
12  Her ser de brødet vårt; det var varmt då me tok det med oss heimantil den dagen me for i veg og vilde finna dykk; men sjå no kor turt og smuldra det er!
13  Og her ser de vinhitane; då me fyllte dei, var dei nye; men no er dei sundsprukne! Og her ser de klædi og skorne våre; dei hev vorte utslitne på denne endelause ferdi.
14  Då tok Israels-mennene og smaka på nista deira, men spurde ikkje Herren til råds.
15  Og Josva gjorde fred og samband med dei og lova dei livet, og hovdingane yver lyden gjorde eiden på det same.
16  Men tri dagar etter dei hadde gjort samband med Gibeon-folket, fekk dei vita at dei åtte heime i grannelaget og budde tett innmed dei.
17  For då Israels-borni tok ut att, kom dei tridje dagen til byane deira; det var Gibeon og Hakkefira og Be'erot og Kirjat-Jearim.
18  Men dei slo ikkje folket der i hel, av di hovdingane hadde svore dei trygd ved Herren, Israels Gud. Då mukka heile lyden mot hovdingane.
19  Men hovdingane tala til lyden og sa: Me hev svore dette folket trygd ved Herren, Israels Gud, og no kann me ikkje leggja hand på dei.
20  Høyr no kva me vil gjera med dei: Me vil spara livet deira og ikkje brjota den eiden me svor dei; for då kallar me Guds vreide ned yver oss.
21  Dei lyt få leva, sa hovdingane, men dei skal vera vedhoggarar og vassberarar for heile lyden. Og det vart som hovdingane sa.
22  Og Josva kalla Gibeon-buane fyre seg og sa til dei: Kvi narra de oss og sa at de åtte heime langt burte, og so bur de tett innmed oss!
23  No skal de vera forbanna! Ingen av dykk skal få sleppa utor trældomen; de skal allstødt hogga ved og bera vatn til huset åt min Gud.
24  Då svara dei Josva so: Det vart sagt tenarane dine for visst at Herren din Gud hadde lova Moses, tenaren sin, å gjeva dykk heile landet og rydja ut for dykk alle som budde der; då vart me so redde for livet vårt; difor gjorde me dette.
25  Men no er me i dine hender; far åt med oss som du tykkjer det er godt og rett!
26  Då gjorde han det so* med dei; han berga dei for Israels-borni, so dei ikkje vart drepne;
27  men samstundes sette han dei til å hogga ved og bera vatn for lyden og til altaret, på den staden Herren vilde velja seg ut, og det hev dei gjort alt til denne dag.
 
 
# Josvas bok 10
1  Då Adoni-Sedek, kongen i Jerusalem, fekk spurt at Josva hadde teke Ai og bannstøytt byen og gjort like eins med Ai og kongen der som med Jeriko og den kongen, og at Gibeon-buane hadde gjort fred med israelitane og var i hop med dei,
2  då vart han og mennene hans livande redde; for Gibeon var ein stor by, som ein kongestad, og større enn Ai, og alle mennene der var djerve herfolk.
3  So sende Adoni-Sedek, kongen i Jerusalem, bod til Hoham, kongen i Hebron, og til Piream, kongen i Jarmut, og til Jafia, kongen i Lakis, og til Debir, kongen i Eglon, og sa:
4  Kom upp til meg og hjelp meg, so skal me taka på Gibeon-folket for di dei hev gjort fred med Josva og Israels-borni!
5  Då kom dei i hop desse fem amoritarkongane, kongen i Jerusalem og kongen i Hebron og kongen i Jarmut og kongen i Lakis og kongen i Eglon, og for imot Gibeon med alle herane sine; og dei kringsette byen og vilde taka han.
6  Men Gibeon-mennene sende bod til Josva i Gilgal-lægret og sa til han: Slå ikkje handi av tenarane dine! Kom upp til oss so fort du kann, og berga oss og hjelp oss! For alle amoritarkongane som bur i fjellbygdene, hev slege seg i hop imot oss.
7  So tok Josva ut frå Gilgal med alt herfolket og alle kjempone sine.
8  Og Herren sa til han: Ver ikkje redd dei! Eg gjev dei i dine hender. Ikkje ein av dei skal vera mann til å standa seg mot deg.
9  Josva kom brått yver dei, etter han hadde vore på vegen frå Gilgal heile natti.
10  Og Herren sette ein støkk i dei, so dei rauk reint for Israel attmed Gibeon. So sette Josva etter dei på vegen som ber upp til Bet-Horon, og hogg dei ned for fot, alt til Aseka og Makkeda.
11  Som dei no rømde for israelitane og rett no var komne burt i Bet-Horonkleivi, sende Herren store steinar nedyver dei frå himmelen, so dei stupte daude burtetter heile vegen til Aseka; det var fleire som sette til av haglsteinane enn som Israels-borni felte med sverdet.
12  Den gongen ropa Josva til Herren, då Herren gav amoritane i Israels vald, og han sa so heile Israel høyrde det: Statt still, du sol, i Gibeon, dryg, måne, i Ajalons dal!
13  Og soli stana, og månen stod til folket hadde fenge hemn yver fiendane sine. So veit me det stend skrive i "Boki åt den rettvise"*. - Soli vart standande midt på himmelen og drygde mest ein heil dag, fyrr ho gjekk ned.
14  Og aldri anten fyrr eller sidan hev det vore nokon dag som denne, då Herren lydde eit manneord. For Herren stridde for Israel.
15  So for Josva med heile Israel attende til Gilgal-lægret.
16  Dei fem kongane rømde og løynde seg i helleren attmed Makkeda.
17  Men folk kom og sa til Josva: Dei hev funne dei fem kongane; dei hadde løynt seg i Makkeda-helleren.
18  Då sa Josva: Velt store steinar attfor hellermunnen og set nokre menner til å halda vakt der!
19  Men sjølve må de ikkje stana. Set etter fienden og hogg ned dei som er attarst i ferdi! Lat dei ikkje få koma inn i byane sine! For Herren dykkar Gud hev gjeve dei i dykkar hender.
20  Då no Josva og Israels-borni hadde slege fiendane i søkk og kav og gjort reint ende på dei, so berre nokre få slapp undan og fekk berga seg inn i dei faste byane,
21  so kom heile heren uskadd attende til Josva i lægret attmed Makkeda, og det fanst ingen som torde knysta mot nokon av Israels-borni meir.
22  Då sa Josva: Tak burt stengslet frå helleren og før dei fem kongane ut til meg!
23  So vart gjort; dei førde dei fem kongane ut til han or helleren, kongen i Jerusalem og kongen i Hebron og kongen i Jarmut og kongen i Lakis og kongen i Eglon.
24  Og då dei hadde ført desse kongane ut til Josva, kalla han saman alle Israels-menner og sa til herhovdingane som hadde fylgt han i striden: Kom hit og set foten på nakken åt desse kongane! Då steig dei fram og sette foten på nakken deira.
25  Og Josva sa til dei: De skal ikkje ottast og ikkje fæla! Ver sterke og djerve! For soleis vil Herren gjera med alle fiendar de kjem i strid med.
26  Då han hadde sagt det, hogg han til kongane og drap dei og hengde dei upp på kvart sitt tre, og der vart dei hangande til kvelds;
27  men solegladsbel let Josva folki sine taka dei ned frå trei og kasta dei inn i den helleren dei hadde løynt seg i, og det vart lagt store steinar attfor hellermunnen; dei steinane ligg der den dag i dag.
28  Same dagen tok Josva Makkeda og øydde byen med odd og egg og bannstøytte både kongen og kvart mannsbarn som der fanst; han let ingen vera att eller sleppa undan og for like eins åt med Makkeda-kongen som han hadde gjort med kongen i Jeriko.
29  Frå Makkeda for Josva med heile Israel til Libna. Han tok på Libna,
30  og Herren gav den byen og i Israels hender, og like eins kongen deira. Josva øydde byen med odd og egg og tynte kvart liv som fanst der; han let ingen vera att eller sleppa undan, og med kongen for han åt som han hadde gjort med kongen i Jeriko.
31  Frå Libna for Josva med heile Israel til Lakis. Han slo læger utanfor byen og tok på han.
32  Og Herren gav Lakis i Israels hender. Andre dagen tok dei byen og øydde han med odd og egg og tynte kvart liv som fanst der, heilt upp soleis som dei hadde gjort med Libna.
33  Då kom Horam, kongen i Geser, og vilde hjelpa Lakis. Men Josva hogg ned både han og mennene hans, so ingen vart att eller slapp undan.
34  So for Josva med heile Israel frå Lakis til Eglon. Dei slo læger utanfor byen og søkte på han;
35  og dei tok han same dagen og øydde han med odd og egg. Den dagen bannstøytte Josva kvart liv som fanst i Eglon, heilt upp soleis som han hadde gjort med Lakis.
36  Frå Eglon for Josva med heile Israel upp til Hebron. Dei søkte på byen
37  og tok han og øydde med odd og egg både byen og bygdene ikring og tynte kongen og kvart liv som fanst der, so ingen vart att eller slapp undan. Josva for i alle måtar like eins åt som han hadde gjort med Eglon, og bannstøytte byen med kvart liv som der var.
38  Sidan vende Josva seg mot Debir med heile Israel. Han søkte på byen
39  og tok både den og kongen som budde der, og alle bygdene ikring. Dei øydde alt med odd og egg og bannstøytte kvart liv som fanst der, so ingen vart att eller slapp undan. Josva for like eins åt med Debir og kongen der som han hadde gjort med Hebron, og som han hadde gjort med Libna og kongen der.
40  Soleis tok Josva heile landet, både fjellbygdene og sudlandet og låglandet og lidene, og slo i hel alle kongane som budde der; han let ingen vera att eller sleppa undan, men bannstøytte kvart levande liv, so som Herren, Israels Gud, hadde sagt han fyre.
41  Alt som fanst millom Kades-Barnea og Gasa, og heile Gosen-landet* alt til Gibeon slo han under seg.
42  Og alle desse kongane og riki deira vann han yver med ein gong; for Herren, Israels Gud, stridde for Israel.
43  Sidan for Josva med heile Israel attende til Gilgal-lægret.
 
 
# Josvas bok 11
1  Då Jabin, kongen i Hasor, fekk spurt dette, sende han bod til Jobab, kongen i Madon, og til kongen i Simron og kongen i Aksaf
2  og dei andre kongane der nord, i fjellbygdene og på moane sunnanfor Kinneret og på låglandet og på Dor-høgdene utmed havet -
3  til kana'anitane, både i aust og i vest, og til amoritane og hetitane og ferisitane og jebusitane i fjellbygdene og hevitane nedunder Hermon, i Mispa-landet.
4  Då tok dei ut med alle herane sine, ein hop so tett som sanden på havsens strand, med hestar og vogner i haugetal.
5  Alle desse kongane sette einannan stemna og for til Meromvatnet; der lægra dei seg alle i hop og vilde stridast med Israel.
6  Då sa Herren til Josva: Ver ikkje redd dei! I morgon dette bel legg eg dei alle drepne framfor augo åt Israel. Du skal skjera av hasane på hestane deira og brenna upp vognene!
7  Josva og heile heren hans kom brått yver dei ved Meromvatnet og tok på dei.
8  Og Herren gav dei i Israels hender; Israels-borni vann yver dei og sette etter dei alt til Stor-Sidon og Misrefot-Ma'im og i aust alt til Mispedalen, og hogg dei ned, so ingen vart att eller slapp undan.
9  Og Josva for åt med dei som Herren hadde sagt til han; hestane deira skar han hasane av på, og vognene brende han upp.
10  Med so gjort snudde han um og tok Hasor og hogg ned kongen som budde der; for Hasor var fyrr i tidi hovudstaden for alle desse riki.
11  Dei bannstøytte byen og tynte med odd og egg kvart mannsbarn som der fanst; det vart ikkje levande liv att. Josva brende upp Hasor;
12  sidan tok han alle dei andre kongebyane med kongane deira og øydde dei med odd og egg; han bannstøytte dei, soleis som Moses, Herrens tenar, hadde sagt han fyre.
13  Men ingen av dei byane som låg der på kvar sin haug, sette israelitane eld på; det var berre Hasor Josva brende upp.
14  Og alt herfanget og bufeet Israels-borni tok i desse byane, eigna dei til seg; men folki tynte dei med odd og egg, til dei hadde rudt dei ut; dei sparde ikkje eit einaste liv.
15  Det som Herren hadde sagt Moses, tenaren, sin fyre, det hadde Moses sagt til Josva, og etter det gjorde Josva; han gløymde ikkje noko av alt det Herren hadde sagt til Moses.
16  Soleis tok Josva heile dette landet, både fjellbygdene og heile sudlandet og heile Gosen-landet* og låglandet og moane og fjellbygdene i Israel og flatlandet som ligg nedunder dei,
17  frå det nakne fjellet som ris upp imot Se'ir, til Ba'al-Gad i Libanonsdalen, nedunder Hermon-fjellet; og alle kongane der fanga han og slo dei i hel.
18  I lang tid låg Josva i strid med alle desse kongane.
19  Det fanst ingen by som gav seg under Israels-borni med det gode, utan hevitane i Gibeon; alt hitt tok dei med makt;
20  for Herren laga det so at dei gjorde seg harde i hugen og møtte Israel i strid, av di han vilde at dei skulde bannstøytast og ingen nåde få, men øydast ut, soleis som han hadde sagt til Moses.
21  I den same tidi kom Josva og rudde ut anakitane i fjellbygdene, i Hebron og Debir og Anab og i alle fjellbygdene både i Juda og i Israel. Han bannstøytte både dei og byane deira.
22  Ingen anakit vart att i Israels-landet, berre dei som var i Gasa og Gat og Asdod, fekk leva.
23  So tok då Josva heile landet, heilt upp soleis som Herren hadde sagt til Moses, og let israelitane få det til odel og eiga etter sine ættgreiner og ætter. Etter denne ufreden fekk landet ro.
 
 
# Josvas bok 12
1  Dei kongane austanfor Jordan som Israels-borni vann yver og tok landet frå millom Arnon-åi og Hermon-fjellet, med alle moane i aust,
2  det var fyrst Sihon, amoritarkongen, som budde i Hesbon og rådde yver landet nordanfor Aroer innmed Arnon-åi - frå midt i åi - og yver helvti av Gilead til Jabbok-åi, som er landskilet mot Ammons-borni,
3  og yver moane på austsida, upp til Kinneretsjøen og ned til Moavatnet eller Saltsjøen, burt imot Bet-Hajesimot og sud under Pisgalidene;
4  so var det riket åt Og, kongen i Basan, ein av dei som var att av kjempefolket; han budde i Astarot og Edre'i
5  og rådde yver fjellbygdene kring Hermon og yver Salka og yver heile Basan, til landskilet mot gesuritane og ma'akatitane, og yver helvti av Gilead til landskilet mot Sihon, kongen i Hesbon.
6  Det var dei som Moses, Herrens tenar, og Israels-borni hadde vunne yver; og Moses, Herrens tenar, hadde late rubenitane og gaditane og den eine helvti av Manasse-ætti få landet deira til eigedom.
7  Og dei kongane som Josva og Israels-borni vann yver i landet vestanfor Jordan, frå Ba'al-Gad i Libanonsdalen til det nakne fjellet som ris upp imot Se'ir - det landet som Josva gav Israels-ættene til eigedom etter greinene deira -
8  i fjellbygdene og på låglandet og på moane og i lidene og i øydemarki og i sudlandet, landet åt hetitane og amoritane og kana'anitane og ferisitane og hevitane og jebusitane,
9  det var: Kongen i Jeriko, ein, kongen i Ai, som ligg tett med Betel, ein,
10  kongen i Jerusalem, ein, kongen i Hebron, ein,
11  kongen i Jarmut, ein, kongen i Lakis, ein,
12  kongen i Eglon, ein, kongen i Geser, ein,
13  kongen i Debir, ein, kongen i Geder, ein,
14  kongen i Horma, ein, kongen i Arad, ein,
15  kongen i Libna, ein, kongen i Adullam, ein,
16  kongen i Makkeda, ein, kongen i Betel, ein,
17  kongen i Tappuah, ein, kongen i Hefer, ein,
18  kongen i Afek, ein, kongen i Lassaron, ein,
19  kongen i Madon, ein, kongen i Hasor, ein,
20  kongen i Simron-Meron, ein, kongen i Aksaf, ein,
21  kongen i Ta'anak, ein, kongen i Megiddo, ein,
22  kongen i Kedes, ein, kongen i Jokneam innmed Karmel, ein,
23  kongen i Dor på Dor-høgdene, ein, kongen yver Gojim attmed Gilgal, ein,
24  kongen i Tirsa, ein, i alt ein og tretti kongar.
 
 
# Josvas bok 13
1  No var Josva gamal vorten og ut i åri komen, og Herren sa til han: No er du gamal og langt fram i åri; men endå er det ovmykje land att å taka.
2  Det som er att, er alle filistarbygdene og heile Gesuritar-landet;
3  for alt som ligg millom Sihor austanfor Egyptar-land og Ekron-skiftet i nord, skal reknast til Kana'an, både dei fem filistarfyrstane i Gasa og Asdod og Askalon og Gat og Ekron, og avitane.
4  So er det i sud heile Kana'anitar-landet, og Meara, som høyrer sidonarane til, til Afek, til skiftet med amoritane,
5  og Giblitar-landet og heile austsida av Libanon, frå Ba'al-Gad nedunder Hermon-fjellet til Hamat-vegen,
6  alle dei som bur i fjellbygdene, frå Libanon til Misrefot-Ma'im, alle sidonarane. Sjølv vil eg driva dei ut for Israels-borni. Men lat no Israels-borni kasta lut um dei bygdene dei skal få til odel og eiga, soleis som eg hev sagt deg fyre!
7  Skift ut dette landet til dei ni ættene og den eine helvti av Manasse-ætti.
8  Saman med Manasse-ætti* hadde rubenitane og gaditane fenge odelslandet sitt, det som Moses gav dei på austsida av Jordan, soleis som Moses, Herrens tenar, gav dei det:
9  alt som ligg nordanfor Aroer innmed Arnon-åi, og den byen som ligg midt i dalen, og heile Medbasletta radt til Dibon,
10  og alle byane åt Sihon, amoritarkongen, han som hadde kongssætet sitt i Hesbon, radt til skiftet med Ammons-borni,
11  og Gilead og Gesuritar-landet og Ma'akatitar-landet og heile Hermon-fjellet og heile Basan alt til Salka -
12  heile riket åt Og i Basan, han som hadde kongssætet sitt i Astarot og Edre'i; han var den siste som var att av refa'itane, og Moses vann yver dei og dreiv dei ut.
13  Men Israels-borni dreiv ikkje ut gesuritane og ma'akatitane; dei hev vorte buande millom Israels-folket alt til denne dag.
14  Det var berre Levi-ætti han ikkje gav noko odelsland; eldofferi åt Herren, Israels Gud, er deira odel, soleis som han hadde lova dei.
15  Fyrst let Moses Rubens-borni få sin lut etter ættgreinene deira.
16  Dei fekk landet nordanfor Aroer innmed Arnon og byen som ligg midt i dalen, og heile sletta kring Medba,
17  Hesbon og alle byane som tilhøyrde og låg på sletta: Dibon og Bamot-Ba'al og Bet-Ba'al-Meon
18  og Jahsa og Kedemot og Mefa'at
19  og Kirjata'im og Sibma, og so Seret-Hassahar på berget i dalen
20  og Bet-Peor og Pisgalidene og Bet-Hajesimot
21  og alle byane på sletta og heile riket åt Sihon, amoritarkongen, som hadde kongssætet sitt i Hesbon - det var han som Moses vann yver same gongen som han felte Midians-hovdingane, Evi og Rekem og Sur og Hur og Reba, som var jarlane åt Sihon og hadde bustad der i landet;
22  og Bileam Beorsson, spåmannen, var og millom dei falne, dei som Israels-borni drap med sverdet.
23  Fylkesdeilet åt Rubens-borni fylgde Jordan-åi; ho var skifte. Dette var det landet Rubens-borni og ættgreinene deira fekk til odel og eiga med byar og bygder.
24  So let Moses Gads-ætti - Gads-borni - få sin lut etter ættgreinene deira.
25  Det dei fekk, var Jaser og alle byane i Gilead og helvti av Ammonitar-landet alt til Aroer, som ligg midt for Rabba,
26  so landet deira rakk frå Hesbon til Ramat-Hammispe og Betonim og frå Mahana'im til Debirbygdi;
27  og i dalen fekk dei Bet-Haram og Bet-Nimra og Sukkot og Safon, det som var att av riket åt Sihon, kongen i Hesbon. Alt dette låg på austsida av Jordan, og fylkesdeilet fylgde Jordan heilt upp til sudenden av Kinneretsjøen.
28  Dette var det landet Gads-borni og ættgreinene deira fekk til odel og eiga med byar og bygder.
29  Sidan gav Moses land åt halve Manasse-ætti, so dei og - den eine helvti av Manasse-borni - fekk sin lut etter ættgreinene sine.
30  Dei fekk landet burtanfor Mahana'im: heile Basan - heile riket åt Og, kongen i Basan - og alle tjeldbyane åt Ja'ir i Basan, seksti byar,
31  og helvti av Gilead, og Astarot og Edre'i, kongebyane åt Og i Basan. Alt dette fekk borni åt Makir, son åt Manasse, helvti av Makirs-borni og ættgreinene deira.
32  Dette var den odelsjordi Moses luta ut på Moab-moane austanfor Jordan-åi, midt for Jeriko.
33  Men Levi-ætti gav han ikkje noko odelsland. Herren, Israels Gud, er deira odel, soleis som han hadde lova dei.
 
 
# Josvas bok 14
1  No skal me nemna dei bygdene som Israels-borni fekk til odel og eiga i Kana'ans-landet, og som Eleasar, presten, og Josva Nunsson og hovdingane yver Israels-ættene luta ut åt dei
2  og let dei kasta lut um, soleis som Moses hadde sagt dei frå Herren. Det var halvtiande ætt som då fekk land;
3  for halvtridje ætt hadde Moses gjeve land på hi sida* Jordan, men levitane hadde han ikkje gjeve noko odelsland millom dei.
4  Josefs-borni var tvo ætter, Manasse og Efra'im; og levitane fekk ingen lut i landet, anna enn nokre byar til å bu i, med beitemarker åt feet og bølingane deira.
5  Som Herren hadde sagt Moses fyre, so gjorde Israels-borni og skifte landet.
6  Då gjekk Juda-borni fram for Josva i Gilgal, og Kaleb Jefunneson av Kenas-ætti sa til han: Du veit kva Herren sa til Moses, gudsmannen, um meg og deg då me var i Kades-Barnea.
7  Eg var fyrti år gamal då Moses, Herrens tenar, sende meg ut frå Kades-Barnea til å njosna i landet, og då eg kom attende, sa eg frå um alt, som eg best skyna det.
8  Brørne mine, som hadde vore med meg, skræmde folket so dei vart modlause, men eg heldt meg trutt etter Herren min Gud.
9  Og same dagen lyste Moses desse ordi: Det landet du hev sett foten din i, skal sant og visst høyra deg og borni dine til i all æva, for di du heldt deg so trutt etter Herren min Gud.
10  Og no ser du at Herren hev gjort som han lova; han hev late meg leva fem og fyrti år sidan han tala desse ordi til Moses, all den tid som Israel ferdast i øydemarki, og no er eg fem og åtti år gamal.
11  Endå er eg likso sterk som eg var den dagen Moses sende meg ut, og likso før både til strid og til mitt daglege yrke.
12  So lat meg no få denne fjellbygdi som Herren tala um den dagen; for du høyrde sjølv den gongen at anakitane bur der, og at der er store byar med høge murar ikring. Men eg trur visst Herren vil vel vera med meg, so eg fær drive dei ut, soleis som han hev sagt.
13  Då velsigna Josva Kaleb Jefunneson og gav han Hebron til odel og eiga.
14  Soleis var det Kaleb Jefunneson av Kenas-ætti fekk Hebron, og sidan hev den eigedomen fylgt ætti hans alt til denne dag, for di han heldt seg so trutt etter Herren, Israels Gud.
15  Hebron heitte fyrr Kirjat-Arba*; Arba var den største mannen millom anakitane. Då var det ende på ufreden, og landet fekk ro.
 
 
# Josvas bok 15
1  Juda-borni og ættgreinene deira fekk sin lut burtimot Edom-landet, sudmed Sin-øydemarki, lengst sud.
2  Landskilet deira gjekk på sudsida ut frå enden av Saltsjøen, frå den viki som sting lengst i sud,
3  tøygde seg sud um Akrabbimskardet og tok so yver til Sin og uppetter sunnanfor Kades-Barnea; so gjekk skiftelina yver til Hesron og upp til Adar; der svinga ho burt til Karka,
4  tok so burtetter til Asmon, kom fram ved Egyptar-lands-bekken og enda utmed havet. Dette [sa Herren] skal vera landskilet dykkar i sud.
5  I aust fylgde landskilet Saltsjøstrandi, alt til Jordan-osen. På nordsida gjekk fylkesdeilet frå vassbotnen, frå Jordan-osen,
6  upp til Bet-Hogla og heldt so frametter nordanfor Bet-Ha'araba, upp til den steinen som heiter etter Bohan Rubensson.
7  So tok skiftelina frå Akordalen upp til Debir; der svinga ho nordetter til Gilgal, som ligg beint imot Adummimkleivi, sunnanfor bekken, og gjekk so yver til En-Semeskjelda og fram til En-Rogel.
8  Sidan tok ho upp til Hinnomssons-dalen, til sudsida av Jebusitaråsen, der Jerusalem ligg, og steig upp til toppen av det fjellet som er beint i vest for Hinnomsdalen, ved nordenden av Refa'im-dalen.
9  Frå den fjelltoppen stemnde skiftelina burtåt Neftoahvass-kjelda, heldt fram til byane på Efron-heidi, og tok so burtetter til Ba'ala, den byen som no heiter Kirjat-Jearim.
10  Frå Ba'ala svinga ho vestetter til Se'ir-fjellet, tok yver til nordhallet av Jearim-fjellet, der Kesalon ligg, og gjekk so ned til Bet-Semes og fram til Timna.
11  Sidan heldt skiftelina nordetter til Ekronåsen; der svinga ho burt til Sikron, tok so yver til Ba'ala-fjellet, kom fram ved Jabne'el og enda utmed havet.
12  I vest var det Storhavet som var grensa. Dette var landskili åt Juda-borni og ættgreinene deira, på alle sidor.
13  Kaleb Jefunneson fekk sin lut millom Juda-borni, etter det som Herren hadde sagt med Josva. Det var den byen som heitte etter Arba, far åt Anak, og som me no kallar Hebron.
14  Kaleb dreiv ut dei tri anakitane som budde der, Sesai og Akiman og Talmai, etterkomarane hans Anak.
15  Sidan for Kaleb mot Debir-buane; Debir heitte fyrr Kirjat-Sefer.
16  Då lova han ut at den som kunde taka Kirjat-Sefer, skulde få Aksa, dotter hans.
17  Otniel, son åt Kenas, bror åt Kaleb, tok byen og fekk Aksa.
18  Då so ho skulde flytja heim til han, eggja ho han til å beda far hennar um ein jordveg, og sjølv hoppa ho ned av asnet. Då spurde Kaleb: Kva er det du vil?
19  Ho svara: Gjev med ei velfargåva! Du hev gift meg burt til dette turre sudlandet; gjev meg no vasskjeldor! So gav han henne Øvrekjeldone og Nedrekjeldone.
20  No skal me nemna dei eigedomane som Juda-ætti og greinene hennar fekk:
21  Byane i sudlandet, ytst i Juda-fylket, burtimot Edom-skiftet, det var Kabse'el og Eder og Jagur
22  og Kina og Dimona og Adada
23  og Kedes og Hasor og Jitnan,
24  Sif og Telem og Bealot
25  og Hasor-Hadatta og Kerijot, Hesron, som no heiter Hasor,
26  Amam og Sema og Molada
27  og Hasur-Gadda og Hesmon og Bet-Pelet
28  og Hasar-Sual og Be'erseba og Bisjotja,
29  Ba'ala og Ijim og Esem
30  og Eltolad og Kesil og Horma
31  og Siklag og Madmanna og Sansanna
32  og Lebaot og Silhim og Ajin og Rimmon, i alt ni og tjuge byar med grendene som låg ikring.
33  I låglandet: Estaol og Sora og Asna
34  og Sanoah og En-Gannim, Tappuah og Haenam,
35  Jarmut og Adullam, Soko og Aseka
36  og Sa'ara'im og Adita'im og Haggedera med Gederota'im, fjortan byar med grendene ikring;
37  Senan og Hadasa og Migdal-Gad
38  og Dilan og Mispe og Jokte'el,
39  Lakis og Boskat og Eglon
40  og Kabbon og Lahmas og Kitlis
41  og Gederot, Bet-Dagon og Na'ama og Makkeda, sekstan byar med grendene ikring;
42  Libna og Eter og Asan
43  og Jiftah og Asna og Nesib
44  og Ke'ila og Aksib og Maresa, ni byar med grendene ikring;
45  Ekron med byar og grender;
46  frå Ekron og vestetter alt som låg på Asdod-sida, med grendene som høyrde til;
47  Asdod med byar og grender, Gasa med byar og grender, radt burt til Egyptar-lands-bekken og ut til Storhavet; det var grensa der.
48  I fjellbygdene: Samir og Jattir og Soko
49  og Danna og Kirjat-Sanna, som no heiter Debir,
50  og Anab og Estemo og Anim
51  og Gosen og Holon og Gilo, elleve byar med grendene ikring;
52  Arab og Duma og Esan
53  og Janim og Bet-Tappuah og Afeka
54  og Humta og Kirjat-Arba, som no heiter Hebron, og Sior, ni byar med grendene ikring;
55  Maon, Karmel og Sif og Juta
56  og Jisre'el og Jokdeam og Sanoah,
57  Hakka'in, Gibea og Timna, ti byar med grendene ikring;
58  Halhul, Bet-Sur og Gedor
59  og Ma'arat og Bet-Anot og Eltekon, seks byar med grendene ikring;
60  Kirjat-Ba'al, som sidan vart kalla Kirjat-Jearim, og Harabba, tvo byar med grendene ikring.
61  I øydemarki: Bet-Ha'araba, Middin og Sekaka
62  og Hannibsan og Ir-Hammelah og En-Gedi, seks byar med grendene ikring.
63  Men Juda-borni vann ikkje driva ut jebusitane, som budde i Jerusalem; dei vart buande i hop med Juda-borni i Jerusalem, og der bur dei den dag i dag.
 
 
# Josvas bok 16
1  Den landsluten som fall på Josefs-borni, tok til aust med Jordan-åi, der ho renn frammed Jeriko, og gjekk um Jeriko-kjelda gjenom øydemarki som stig frå Jeriko uppyver fjellet til Betel.
2  Frå Betel heldt bytestrengen fram til Luz og gjekk so burtyver til arkit-eigni, til Atarot;
3  der tok han vestetter ned til jafletit-eigni, heldt fram til Nedre Bet-Horon-eigni og Geser og enda utmed havet.
4  Dette var det landet som Josefs-borni, Manasse og Efra'im, fekk til odel og eiga.
5  Landet åt Efra'ims-borni og ættgreinene deira låg soleis til: Fylkesdeilet gjekk på austkanten frammed Atrot-Addar, tok burtetter til Øvre Bet-Horon
6  og enda utmed havet. På nordsida gjekk fylkesdeilet frammed Mikmetat og vende seg austetter til Ta'anat-Silo; sidan heldt bytestrengen fram i aust til Janoah
7  og tok frå Janoah ned til Atarot og Na'ara, strauk frammed Jeriko og gjekk ut i Jordan.
8  Frå Tappuah gjekk fylkesdeilet vestetter til Kanabekken og enda utmed havet. Dette var odelseiga åt Efra'ims-borni og ættgreinene deira,
9  og attåt det dei byane som vart utskilde åt Efra'ims-borni i Manasse-fylket, både byane og grendene som låg ikring.
10  Men Efra'ims-borni dreiv ikkje ut dei kana'anitane som budde i Geser; kana'anitane vart buande i Efra'ims-fylket, som dei gjer den dag i dag, men laut gjera trælearbeid.
 
 
# Josvas bok 17
1  So fekk Manasse-ætti sin lut; for Manasse var eldste son åt Josef. Makir, eldste son åt Manasse og far åt Gilead, var ein gjæv stridsmann; difor fekk han Gilead og Basan-landet.
2  Dei andre* Manasse-borni fekk og land, kvar ættgrein for seg: borni åt Abieser og borni åt Helek og borni åt Asriel og borni åt Sekem og borni åt Hefer og borni åt Semida; det var borni åt Manasse, son åt Josef, og ættgreinene deira på mannssida.
3  Men Selofhad, son åt Hefer, som var son åt Gilead og soneson åt Makir, son åt Manasse, hadde ingi søner, berre døtter; og døtterne heitte Mahla og Noa og Hogla og Milka og Tirsa.
4  Dei gjekk fram for Eleasar, presten, og Josva Nunsson og hovdingane og sa: Herren sa til Moses at han skulde gjeva oss odelsjord tilliks med brørne våre. So fekk dei odelsjord tilliks med farbrørne sine, soleis som Herren hadde sagt.
5  Det var ti partar som fall på Manasse, umfram Gilead- og Basan-landet på hi sida* Jordan;
6  for døtterne åt Manasse fekk odel tilliks med sønene hans. Men Gilead-landet hadde dei andre* Manasse-borni fenge.
7  Fylkesdeilet åt Manasse gjekk frå Aser til Mikmetat, som ligg midt for Sikem; so tok bytestrengen til høgre til En-Tappuahgrendene.
8  Manasse fekk Tappuahbygdi; men Efra'im-borni fekk byen; han låg tett innåt Manasse-skiftet.
9  So gjekk fylkesdeilet ned til Kanabekken, på sudsida av bekken; men byane der fekk Efra'im, endå dei låg millom Manasse-byane. Sidan gjekk fylkesdeilet åt Manasse på nordsida av bekken, til det enda utmed havet;
10  Efra'im fekk det som var sunnanfor, og Manasse det som var nordanfor. So var havet grensa, og sidan skifte dei med Aser i nord og med Issakar i aust.
11  I Issakars-fylket og i Asers-fylket fekk Manasse Bet-Sean med grendene ikring og Jibleam med grendene ikring og Dor med grender og bygder og En-Dor med grender og bygder og Ta'anak med grender og bygder og Megiddo med grender og bygder, alt som låg under dei tri høgdene.
12  Men Manasse-borni vann ikkje taka desse byane, og kana'anitane fekk tak til å halda seg der i landet.
13  Då Israels-borni vart sterkare, nøydde dei kana'anitane til å træla for seg, men dreiv dei ut gjorde dei ikkje.
14  Josefs-borni kom til Josva og sa: Kvi hev du gjeve oss berre ein lut til odel og eiga? Me er då eit mannsterkt folk, etter di Herren til dessa hev velsigna oss.
15  Då sa Josva til dei: Er de so fjølmente, so gakk upp i skogen og ryd dykk jord der i Ferisit- og Refa'it-landet, sidan Efra'ims-heidi er for trong for dykk.
16  Josefs-borni svara: Heidi rekk ikkje til for oss, og alle kana'anitane som bur i dalbygdene, hev jarnvogner, både dei i Bet-Sean og grendene der ikring og dei i Jisre'eldalen.
17  Då sa Josva til Josefs-ætti, Efra'im og Manasse: Mykje folk hev du, og sterk er du! Du skal få meir enn ein lut.
18  Men det er ei fjellbygd du fær; det er skog der, og den lyt du hogga, og landet skal vera ditt til ytste endane; for kana'anitane skal du driva ut, endå dei hev jarnvogner, og endå dei er sterke.
 
 
# Josvas bok 18
1  So kom heile Israels-lyden saman i Silo, og der sette dei upp møtetjeldet; for no var landet vunne og låg for deira fot.
2  Men endå var det att sju av Israels-ættene som ikkje hadde skift odelsjordi si.
3  Då sa Josva til Israels-borni: Kor lenge vil de drygja fyrr de kjem og eignar til dykk det landet som Herren, Gud åt federne dykkar, hev gjeve dykk?
4  Kom med tri mann av kvar ætt, som eg kann senda i veg, so skal dei stella seg til og fara kring i landet og skriva upp alt det dei ser, so me kann vita kor mykje der er å skifta; sidan skal dei koma attende til meg.
5  So skal de byta landet i sju luter og skifta dei millom dykk! Juda-borni skal verta verande i det landet dei hev fenge der sud, og Josefs-ættene i sitt land her nord;
6  men de skal skriva upp alt som er i landet, i sju bolkar, og koma hit til meg med det de hev skrive, so skal eg kasta lut for dykk her, framfor Herrens, vår Guds, åsyn.
7  For levitane fær ingen lut millom dykk; Herrens prestedøme er deira arvlut. Og Gad og Ruben og den eine helvti av Manasse-ætti hev fenge sitt land austanfor Jordan, det landet som Moses, Herrens tenar, gav dei.
8  So gjorde mennene seg reiduge og for, og då dei tok ut, sa Josva til dei at dei skulde skriva upp alt dei såg i landet; han sa: Tak i vegen og far kring i landet og skriv upp alt de ser der, og kom so attende til meg! So skal eg kasta lut for dykk framfor Herrens åsyn her i Silo.
9  Dermed tok mennene av stad og for kring i landet og skreiv upp by for by i ei bok i sju bolkar. So kom dei attende til Josva, til Silo-lægret,
10  og Josva kasta lut for dei framfor Herrens åsyn; der, i Silo, skifte han landet millom Israels-borni etter folkegreinene deira.
11  Den fyrste luten fall på Benjamins-borni og ættgreinene deira; det landet dei fekk, kom til å liggja millom Juda-borni og Josefs-borni.
12  Fylkesdeilet gjekk på nordsida ut frå Jordan og uppetter til åsen nordanfor Jeriko og stemnde so vestetter upp i fjellet og fram til øydemarki ved Bet-Aven.
13  Derifrå tok det burtyver til Luz, til åsen sunnanfor Luz, der Betel ligg, og gjekk so ned til Atrot-Addar yver det fjellet som ligg sunnanfor Nedre Bet-Horon.
14  So gjorde skiftelina ein sving og vende seg på vestsida sudetter frå det fjellet som ligg beint sunnanfor Bet-Horon, til ho enda innmed Kirjat-Ba'al, ein by som høyrde Juda-borni til; no heiter han Kirjat-Jearim. Dette var vestsida.
15  På sudsida gjekk fylkesdeilet frå enden av Kirjat-Jearim - der var det skiftelina tok til i vest - og fram til Neftoahvass-kjelda.
16  So gjekk skiftelina ned til foten av fjellet som ligg midt for Hinnomssons-dalen, nordanfor Refa'im-dalen, tok so ned i Hinnomsdalen, på sudsida av Jebusitaråsen, og ned til En-Rogel.
17  Sidan svinga ho mot nord og gjekk fram til En-Semes og til Gelilot, som ligg midt for Adummimkleivi, og tok so ned til den steinen som heiter etter Bohan Rubensson.
18  Der tok ho yver til den åsen som ligg rett nord for Ha'araba, og so ned til Ha'araba.
19  Sidan heldt ho fram til nordsida av Bet-Hoglaåsen og enda i den nørdste viki av Saltsjøen, attmed Jordan-osen. Dette var fylkesdeilet i sud.
20  På austsida var det Jordan som var deile. Dette var odelsjordi åt Benjamins-borni og ættgreinene deira, med fylkesdeildene rundt ikring.
21  Byane som Benjamins-ætti og greinene hennar fekk, var: Jeriko og Bet-Hogla og Emek-Kesis
22  og Bet-Ha'araba og Semara'im og Betel
23  og Ha'avvim og Happara og Ofra,
24  og Kefar-Ha'ammoni og Haofni og Geba, tolv byar med grendene ikring;
25  Gibeon og Rama og Be'erot
26  og Mispe og Hakkefira og Hammosa
27  og Rekem og Jirpe'el og Tarala
28  og Sela, Haelef og Jebus, som no heiter Jerusalem, og Gibat og Kirjat - fjortan byar med grendene ikring. Dette var landet åt Benjamins-borni og ættgreinene deira.
 
 
# Josvas bok 19
1  Den andre luten fall på Simeon, på Simeons-borni og ættgreinene deira. Det landet dei fekk, låg midt i Juda-fylket.
2  Til Simeons-fylket høyrde Be'erseba og Seba og Molada
3  og Hasar-Sual og Bala og Esem
4  og Eltolad og Betul og Horma
5  og Siklag og Bet-Hammarkabot og Hasar-Susa
6  og Bet-Leabot og Saruhen - trettan byar med grendene som høyrde til;
7  A'in, Rimmon og Eter og Asan - fire byar med grendene som høyrde til,
8  og alle bygdene som låg ikring desse byane, alt til Ba'alat-Be'er, Rama i sudlandet. Dette var odelsjordi som Simeons-ætti og greinene hennar fekk.
9  Dei fekk odelseiga si i det landet som var mælt ut til Juda-borni. Den luten som fall på Juda-borni, vart for stor åt dei; difor var det at Simeons-borni fekk landet sitt midt i deira land.
10  Den tridje luten fall på Sebulons-borni og ættgreinene deira. Det landet dei fekk, rakk til Sarid.
11  Fylkesdeilet gjekk i vest upp til Marala, gjekk frammed Dabbeset og nådde den bekken som renn austanfor Jokneam.
12  I aust, der soli kjem upp, vende det seg frå Sarid burt imot Kislot-Taborbygdi, heldt fram til Haddaberat og gjekk upp til Jafia.
13  Derifrå tok det, på solsida, austsida, yver til Gat-Hefer og Et-Kasin, heldt fram til Rimmon og svinga burt til Hannea.
14  So vende deilet seg nordetter til Hannaton og enda i Jiftah-El-dalen.
15  I Sebulons-fylket låg og Kattat og Nahalal og Simron og Jidala og Betlehem; i alt var der tolv byar med grender ikring.
16  Dette var det landet Sebulons-borni og ættgreinene deira fekk til odel og eiga med byar og grender.
17  Issakar var det som fekk den fjorde luten, Issakars-borni og ættgreinene deira.
18  I landet deira låg Jisre'ela og Hakkesullot og Sunem
19  og Hafara'im og Sion og Anaharat
20  og Harabbit og Kisjon og Ebes
21  og Remet og En-Gannim og En-Hadda og Bet-Passes.
22  Fylkesdeilet gjekk frammed Tabor og Sahasuma og Bet-Semes og enda i Jordan. I alt var der sekstan byar med grender ikring.
23  Dette var det landet som Issakars-ætti og greinene hennar fekk til odel og eiga, med byar og grender.
24  Den femte luten fall på Asers-ætti og greinene hennar.
25  I deira land låg Helkat og Hali og Beten og Aksaf
26  og Allammelek og Amad og Misal. Fylkesdeilet nådde i vest til Karmel og Sihor-Libnat;
27  so vende det seg austetter til Bet-Dagon og gjekk so frammed Sebulons-fylket og Jiftah-El-dalen, nordanfor Bet-Haemek og Ne'iel; sidan heldt det fram til Kabul i nord.
28  I Asers-fylket låg og Ebron og Rehob og Hammon og Kana, alt burt til Stor-Sidon.
29  So vende deilet seg mot Harama og heldt fram til Tyrusborgi; der ifrå tok det leidi til Hosa og gjekk ut i havet ikkje langt frå Aksib.
30  Umma og Afek og Rehob låg og i dette fylket. I alt var der tvo og tjuge byar med grender ikring.
31  Dette var det landet som Asers-ætti og greinene hennar fekk til odel og eiga, med byar og grender.
32  På Naftali-borni fall den sette luten, på Naftali-borni og ættgreinene deira.
33  Fylkesdeilet deira gjekk frå Helef, frå Sa'anannim-eiki, um Adami-Hannekeb og Jabne'el, heldt fram til Lakkum og gjekk ut i Jordan.
34  So vende deilet seg vestetter til Asnot-Tabor og heldt fram til Hukkok. I sud skifte dei med Sebulon og i vest med Aser og i aust med Juda ved Jordan.
35  Av faste byar var der: Hassiddim, Ser og Hammat, Rakkat og Kinneret
36  og Adama og Harama og Hasor
37  og Kedes og Edre'i og En-Hasor
38  og Jiron og Migdal-El, Horem og Bet-Anat og Bet-Semes. I alt var der nittan byar med grender ikring.
39  Dette var det landet Naftali-ætti og greinene hennar fekk til odel og eiga, med byar og grender.
40  På Dans-ætti og greinene hennar fall den sjuande luten.
41  I deira fylkesland låg Sora og Estaol og Ir-Semes
42  og Sa'alabbin og Ajalon og Jitla
43  og Elon og Timnata og Ekron
44  og Elteke og Gibbeton og Ba'alat
45  og Jehud og Bene-Berak og Gat-Rimmon
46  og Me-Hajarkon og Harakkon og bygdene burtmed Joppe.
47  Men det vart for trongt for Dans-borni i landet deira; difor for dei nordetter og tok på Lesem-buane; dei vann landet deira og øydde det med odd og egg; sidan la dei det under seg og vart buande der; og i staden for Lesem kalla dei bygdi Dan etter ættefaren sin.
48  Dette var det landet Dans-ætti og greinene hennar fekk til odel og eiga, med byar og grender.
49  Då Israels-borni vel hadde skift ut heile Kana'ans-landet, so vidt som det var, let dei Josva Nunsson få ei odelseiga millom seg;
50  dei gjorde som Herren hadde sagt, og gav han den byen han bad um, Timnat-Serah på Efra'ims-fjellet; og han bygde upp byen og busette seg der.
51  Dette var dei odelseigone som Eleasar, presten, og Josva Nunsson og hovdingane yver Israels ætter og ættgreiner luta ut i Silo for Herrens åsyn, i møtetjelddøri. Dermed var dei ferdige med å skifta ut landet.
 
 
# Josvas bok 20
1  Og Herren tala til Josva og sa:
2  Seg til Israels-borni at dei skal gjeva frå seg dei fredstadene som eg hadde Moses til å tala til dykk um,
3  so den som av vanvare og uviljande hev drepe eit menneske, kann få røma dit; desse byane skal vera dykk til ei trygd for dråpsmannen, når han rømer for blodhemnaren.
4  Dråpsmannen skal røma til ein av dei; han skal stiga fram i byporten og tala si sak for styresmennene i byen, og dei skal taka vel imot han og gjeva han ein bustad hjå seg.
5  Når so blodhemnaren kjem etter, skal dei ikkje lata han få tak i dråpsmannen, etter di det er uviljande han hev drepe ein mann, og han ikkje bar hat til han frå fyrr.
6  Han skal bu der i byen til han hev stade fram for lyden og fenge sin dom, og so til den øvstepresten som då lever, er avliden; då kann dråpsmannen fara heim att til sin eigen by og til huset sitt, til den byen han laut røma ifrå.
7  Då helga dei desse byane til fredstader: Kedes i Galilea i Naftali-fjelli og Sikem i Efra'ims-fjelli og Kirjat-Arba, som no heiter Hebron, i Juda-fjelli.
8  Og austanfor Jordan, som renn frammed Jeriko, gav dei desse: i Rubens-fylket: Beser i øydemarki, på sletta; i Gads-fylket: Ramot i Gilead; i Manasse-fylket: Galon i Basan.
9  Dette var dei byane som vart kåra til fredstader åt alle Israels-borni og åt dei framande som heldt til hjå dei, so den som av vanvare drep eit menneske, kann få røma dit og ikkje skal døy for hemnarhand, fyrr han hev stade til doms for lyden.
 
 
# Josvas bok 21
1  Ættefederne åt levitane gjekk fram for Eleasar, presten, og Josva Nunsson og ættefederne åt Israels-borni
2  og tala soleis til dei i Silo i Kana'ans-landet: Moses kom med det bodet frå Herren at me skulde få byar til å bu i med beitemarker ikring åt feet vårt.
3  Og Israels-borni gjorde som Herren hadde sagt, og gav levitane av sitt eige land dei byane me snart skal nemna, med beitemarkene som låg ikring.
4  Då dei no kasta lut, fall den fyrste luten på Kahats-ættene; dei levitane som var ætta frå Aron, presten, fekk trettan byar hjå Juda-ætti og Simeons-ætti og Benjamins-ætti,
5  og dei andre Kahat-borni fekk for sin lut ti byar hjå Efra'ims ættgreiner og Dans-ætti og den eine helvti av Manasse-ætti.
6  Gersons-borni fekk for sin lut trettan byar hjå Issakars ættgreiner og Asers-ætti og Naftali-ætti og den helvti av Manasse-ætti som var i Basan.
7  Merari-borni og ættgreinene deira fekk tolv byar hjå Rubens-ætti og Gads-ætti og Sebulons-ætti.
8  Desse byane med beitemarkene som høyrde til, gav Israels-borni åt levitane, soleis som Moses hadde sagt dei frå Herren, og let dei kasta lut um dei.
9  I Juda-fylket og Simeons-fylket gav dei frå seg dei byane som me no skal nemna ein for ein:
10  det var Arons-sønene av Levi-ætti, Kahat-greini, som fekk dei; for dei fall den fyrste luten på.
11  Dei fekk den byen i Juda-fjelli som heitte etter Arba, ættefaren åt anakitane, og som me no kallar Hebron, med beitemarkene som låg rundt ikring;
12  men åkerlandet og gardane som høyrde til byen, gav dei Kaleb Jefunneson til odel og eiga.
13  Dei som var ætta frå Aron, presten, fekk i desse tvo fylki både Hebron, som var fristad for dråpsmenner, og Libna
14  og Jattir og Estemoa
15  og Holon og Debir
16  og A'in og Jutta og Bet-Semes, ni byar med beitemarkene som høyrde til,
17  og i Benjamins-fylket Gibeon og Geba
18  og Anatot og Almon, fire byar med beitemarkene som høyrde til.
19  Soleis fekk Arons-sønene, prestane, i alt trettan byar med beitemarker attåt.
20  No skal me nemna dei byane som fall på dei andre Kahats-borni, dei levitiske Kahats-ættene: Dei fekk i Efra'ims-fylket
21  Sikem, som var fristad for dråpsmenner, i Efra'ims-fjelli og Geser
22  og Kibsa'im og Bet-Horon, fire byar med beitemarkene som høyrde til,
23  og i Dans-fylket Elteke og Gibbeton
24  og Ajalon og Gat-Rimmon, fire byar med beitemarkene som høyrde til,
25  og i det eine halve Manasse-fylket Ta'anak og Gat-Rimmon, tvo byar med beitemarkene som høyrde til.
26  Det var i alt ti byar med beitemarker attåt som dei hine greinene av Kahats-ætti fekk.
27  Levitane av Gerson-greini fekk i det andre halve Manasse-fylket Galon i Basan, ein av fristadene for dråpsmenner, og Be'estera, tvo byar med beitemarkene som høyrde til,
28  og i Issakars-fylket Kisjon og Daberat,
29  Jarmut og En-Gannim, fire byar med beitemarkene som høyrde til,
30  og i Asers-fylket Misal og Abdon
31  og Helkat og Rehob, fire byar med beitemarkene som høyrde til,
32  og i Naftali-fylket Kedes i Galilea, ein av fristadene for dråpsmenner, og Hammot-Dor og Kartan, tri byar med beitemarkene som høyrde til.
33  Soleis fekk gersonitane og ættgreinene deira i alt trettan byar med beitemarker attåt.
34  Dei som var att av levitane, Merari-borni og ættgreinene deira, fekk i Sebulons-fylket Jokneam og Karta
35  og Dimna og Nahalal, fire byar med beitemarkene som høyrde til,
36  og i Rubens-fylket Beser og Jahsa,
37  Kedemot og Mefa'at, fire byar med beitemarkene som høyrde til,
38  og i Gads-fylket Ramot i Gilead, ein av fristadene for dråpsmenner, og Mahana'im
39  og Hesbon og Jaser, fire byar med beitemarkene som høyrde til.
40  Det var i alt tolv byar som fall på dei siste Levi-ættene, Merari-borni og ættgreinene deira.
41  Alt i alt fekk levitane i odelslandet åt Israels-borni åtte og fyrti byar med beitemarker attåt.
42  Desse byane hadde kvar sine beitemarker ikring seg; so var det med dei alle.
43  Soleis gav Herren Israel heile det landet som han hadde lova at han vilde gjeva federne deira, og dei eigna det til seg og busette seg der.
44  Og Herren let dei hava fred på alle leder, heiltupp soleis som han hadde lova federne deira. Ingen av alle uvenene deira kunde standa seg imot dei; Herren gav alle fiendar i deira hender.
45  Ikkje eit einaste av alle dei gode ordi Herren hadde tala til Israels hus, vart um inkje; alt saman gjekk fram.
 
 
# Josvas bok 22
1  Då kalla Josva til seg rubenitane og Gaditane og helvti av Manasse-ætti
2  og sa til dei: De hev gjort alt det Moses, Herrens tenar, sa dykk fyre, og meg hev de og lydt i alt eg hev sagt.
3  I heile denne lange tidi hev de ikkje vike frå brørne dykkar; de hev halde dykk trutt etter det som Herren dykkar Gud sa dykk fyre.
4  Og no hev Herren dykkar Gud late brørne dykkar koma til ro, som han hadde lova dei; far no de heim att til tjeldbuene dykkar, til dykkar eige land, det som Moses, Herrens tenar, gav dykk på hi sida Jordan.
5  Men kom vel i hug å leva etter det bodet og den lovi som Moses, Herrens tenar, lærde dykk, at de skal elska Herren dykkar Gud og all tid ganga på hans vegar og halda bodi hans og vera trugne imot han og tena han av alt dykkar hjarta og all dykkar hug.
6  So lyste Josva velsigning yver dei og bad dei vel leva, og dei for heim att.
7  Den eine helvti av Manasse-ætti hadde fenge land i Basan av Moses, og den andre helvti hadde Josva gjeve land vestanfor Jordan saman med brørne deira. Som no Josva gav dei heimlov og velsigna dei,
8  sa han og til dei: No fer de heim att med mange eigneluter og ovmykje bufe, med sylv og gull og kopar og jarn og ovmange klæde. Byt no med brørne dykkar det herfanget de hev teke frå fienden!
9  So tok dei då på heimvegen, Rubens-borni og Gads-borni og helvti av Manasse-ætti; dei skildest med dei andre Israels-borni og for frå Silo i Kana'ans-landet attende til Gilead, sitt eige land, der dei hadde fenge eiga si, soleis som Moses hadde lova dei frå Herren.
10  Men då dei kom til landet attmed Jordan, den luten av det som høyrer til Kana'ans-landet, sette dei upp eit altar der attmed Jordan, eit stort og sjåleg altar.
11  Då fekk Israels-borni høyra at folk sa: Sjå, Rubens-borni og Gads-borni og helvti av Manasse-ætti hev sett upp eit altar i landet burtmed Jordan, fremst i Kana'ans-landet, på den sida som vender til Israels-borni;
12  og då Israels-borni høyrde det, samla heile lyden seg i Silo og vilde fara imot dei med ufred.
13  Men fyrst sende dei Pinehas, son åt Eleasar, presten, til Gilead-landet
14  og saman med han ti fyrstar, som var or kvar sitt fylke i Israel og hovdinger yver kvar si grein av Israels-ættene.
15  Då so dei kom til Gilead-landet og fann Rubens-borni og Gads-borni og helvti av Manasse-ætti, tala dei soleis til dei:
16  So segjer heile Herrens lyd: Kva er dette for svik de hev gjort mot Israels Gud, med di de no hev vendt dykk burt ifrå Herren og bygt dykk eit altar? Kvifor hev de no sett dykk upp imot Herren?
17  Var det ikkje nok med det brotet me gjorde då me heldt oss til Peor, so ulukka kom yver Herrens lyd? Det brotet hev me endå ikkje reinsa oss frå,
18  og so vender de dykk no burt frå Herren! Men set de dykk i dag upp imot Herren, so kjem han i morgon til å lata heile Israels-lyden få kjenna sin vreide.
19  Eller tykkjer de det er ureint det landet de hev fenge til eigedom, so kom berre yver til Herrens eige land, der som Herrens tabernakel stend, og få dykk eigedom millom oss, men set dykk ikkje upp imot Herren og set dykk ikkje upp imot oss, med di de byggjer dykk eit altar umfram altaret åt Herren vår Gud!
20  For ikkje Akan Serahsson og med svik då han tok av det som var bannstøytt! Då råma vreiden heile Israels-lyden, og han var ikkje den einaste som laut døy for det brotet han hadde gjort.
21  Då tok Rubens-borni og Gads-borni og halve Manasse-ætti til ords og tala so til hovdingane yver Israels-ættene:
22  Gud, Herren Gud, ja Gud, Herren Gud, han veit det, og Israel skal vita det: Det var ikkje i trass og utruskap mot Herren
23  me bygde oss eit altar, og ikkje på den måten at me vilde venda oss burt frå Herren; var det det, so gjev du ikkje vilde hjelpa oss i dag! Ikkje heller var altaret bygt til å ofra brennoffer eller matoffer eller bera fram takkoffer på; var det so, då hemne Herren sjølv seg på oss!
24  Men det var ein ting me var redde, difor gjorde me dette: me tenkte borni dykkar ein gong kunde koma til å segja til våre born: Kva hev de å gjera med Herren, Israels Gud?
25  Hev ikkje Herren sett eit skilmerke, Jordan, millom oss og dykk, de Rubens-born og Gads-born! De eig ikkje med i Herren. Soleis kunde borni dykkar få våre born til å halda upp med å ottast Herren.
26  Difor sa me: Det me hev å gjera, er å byggja eit altar, ikkje til brennoffer eller slaktoffer,
27  men det skal vera eit vitne millom oss og dykk og millom dei ættene som kjem etter oss, at me vil tena Herren for hans åsyn med brennofferi og slaktofferi og takkofferi våre, so ikkje borni dykkar ein gong skal segja til våre born: De eig ikkje med i Herren.
28  Skulde dei nokosinne segja sovore til oss eller etterkomarane våre, sa me, so vil me svara: Sjå på det likendet av Herrens altar som federne våre gjorde, ikkje til å ofra brennoffer eller slaktoffer på, men til eit vitne millom oss og dykk!
29  Aldri kunde det sviva oss i hugen at me no vilde setja oss upp imot Herren og venda oss burt ifrå han og byggja noko altar til brennoffer eller matoffer eller slaktoffer umfram altaret åt Herren vår Gud, som stend framfor tabernaklet.
30  Då Pinehas, presten, og styresmennene for lyden og hovdingane yver Israels-ættene, som var med han, høyrde kva Rubens-borni og Gads-borni og Manasse-sønene sa, lika dei det vel;
31  og Pinehas, son åt Eleasar, presten, sa til Rubens-borni og Gads-borni og Manasse-borni: No kann me skyna at Herren er midt imellom oss, sidan de ikkje hev gjort dette sviket imot han; dermed hev de berga Israels-borni or Herrens vald.
32  So skildest Pinehas Eleasarsson og hovdingane med Rubens-borni og Gads-borni, og for frå Gilead-landet heim att til Kana'ans-landet, til Israels-borni, og sa frå kva svar dei hadde fenge.
33  Og Israels-borni tykte godt um svaret; dei lova Gud og tenkte ikkje lenger på å taka ut i strid mot Rubens-borni og Gads-borni og øyda landet dei budde i.
34  Men Rubens-borni og Gads-borni gav altaret namn og sa: Eit vitne er det oss imillom at Herren er Gud.
 
 
# Josvas bok 23
1  Då lang tid var lidi, og Herren hadde late Israel få fred for alle fiendar rundt ikring, og Josva var gamal vorten og ut i åri komen,
2  då kalla Josva i hop heile Israel, styresmennene og hovdingane og domarane og tilsynsmennene deira, og sa til dei: No er eg gamal og langt fram i åri,
3  og de hev sjølve set alt det Herren dykkar Gud hev gjort med alle dei folki som laut røma for dykk; for det var Herren dykkar Gud som stridde for dykk.
4  Dei veit eg hev luta ut åt dykk, ætt for ætt, dei folki som endå er att, og like eins alle dei eg hev rudt ut, frå Jordan og til Storhavet i vest.
5  Herren dykkar Gud skal sjølv støyta desse folki ut og driva dei burt for dykk, so de fær eigna til dykk landet deira, soleis som Herren dykkar Gud hev lova dykk.
6  So ver no urikkeleg støde til å halda og gjera alt det som er skrive i lovboki åt Moses! Vik aldri av ifrå det, korkje til høgre eller vinstre!
7  Gjev dykk ikkje i lag med desse folki, dei som endå er att hjå dykk! Tak ikkje namnet åt gudane deira på tunga, sver ikkje ved dei, ten dei ikkje og tilbed dei ikkje,
8  men haldt fast ved Herren dykkar Gud, soleis som de hev gjort til denne dag!
9  Difor dreiv Herren ut for dykk store og sterke folkeslag, og ingen hev til dessa vore god til å standa seg mot dykk.
10  Ein einaste av dykk kunde jaga tusund; for det var Herren dykkar Gud som stridde for dykk, soleis som han hadde lova.
11  So akta no vel på dykk sjølve, so sant de hev livet kjært, og elska Herren dykkar Gud!
12  For vender de dykk burt frå han og held lag med dei folki som endå er att hjå dykk, og de gifter born i hop og blandar dykk med kvarandre,
13  so skal de vita for visst at Herren dykkar Gud aldri vil driva desse folki ut for dykk; men dei skal verta til ei snara og ei fella for dykk og til ei svepa yver ryggen og tornar i augo dykkar, til dess de vert utrudde or dette gilde landet som Herren dykkar Gud hev gjeve dykk.
14  No fer eg snart den vegen alt her på jordi lyt fara. Kom då i hug og lat det aldri ganga dykk or minne at ikkje eit einaste av alle dei gode ordi som Herren dykkar Gud hev lyst yver dykk, hev vorte um inkje; alt hev gjenge fram; aldri eit ord hev vorte um inkje.
15  Men liksom det hev gjenge etter alle dei gode ordi som Herren dykkar Gud hev tala til dykk, soleis skal Herren lata alt det vonde han hev truga med, koma yver dykk, til han hev rudt dykk ut or dette gilde landet som han hev gjeve dykk.
16  Bryt de pakti som Herren dykkar Gud gjorde med dykk, og gjeng de av og tener andre gudar og tilbed dei, då skal Herrens harm loga imot dykk, og de skal vonom snøggare verta utrudde or det gilde landet han hev gjeve dykk.
 
 
# Josvas bok 24
1  So samla Josva alle Israels-ættene i Sikem og kalla til seg styresmennene i Israel og hovdingane og domarane og tilsynsmennene deira, og dei steig fram for Guds åsyn.
2  Då tala Josva soleis til heile folket: So segjer Herren, Israels Gud: På hi sida elvi budde i gamle dagar federne dykkar, millom dei Tarah, far åt Abraham og Nakor, og dei tente framande gudar.
3  Og eg henta Abraham, far dykkar, frå hi sida åt elvi og førde han ikring i heile Kana'ans-landet; og eg auka ætti hans og gav han Isak.
4  Og Isak gav eg Jakob og Esau: Esau let eg få Se'ir-fjelli til eigedom, men Jakob og borni hans for ned til Egyptar-land.
5  Sidan sende eg Moses og Aron og heimsøkte egyptarane med dei plagone de veit, og so førde eg dykk ut.
6  Då eg no førde federne dykkar ut or Egyptar-land, kom de til sjøen; men egyptarane sette etter federne dykkar til Raudehavet med vogner og hestfolk.
7  Då ropa dei til Herren, og han sende eit tett myrker millom dykk og egyptarane og let havet slå i hop yver dei og gøyma dei burt. Med eigne augo såg de kva eg gjorde i Egyptar-land. Sidan var de lenge i øydemarki.
8  So førde eg dykk inn i landet åt amoritane, som budde austanfor Jordan, og dei stridde mot dykk, men eg gav dei i dykkar hender; de eigna til dykk landet deira, og eg rudde dei ut for dykk.
9  Balak Sipporsson, kongen i Moab, budde seg til strid og tok på Israel; han sende bod på Bileam Beorsson og bad han lysa forbanning yver dykk;
10  men eg vilde ikkje lyda etter Bileam, og han laut velsigna dykk; soleis berga eg dykk ifrå han.
11  So for de yver Jordan og kom til Jeriko, og Jeriko-buane stridde mot dykk, og det same gjorde amoritane og ferisitane og kana'anitane og hetitane og girgasitane, hevitane og jebusitane; men eg gav dei i dykkar hender.
12  Kvefsar sende eg fyre dykk, og dei støkte dei burt for dykk liksom båe amoritarkongane; det var ikkje med sverdet ditt eller bogen du dreiv dei ut.
13  Eg gav dykk eit land som du ikkje hev havt noko strev med, og byar som ikkje de hev bygt, og der sette de dykk ned; de et av vinhagar som de ikkje sjølve hev stelt til, og av oljetre som de ikkje hev planta.
14  So ber då age for Herren og ten han ærleg og trufast! Skil dykk av med dei gudane som federne dykkar dyrka på hi sida elvi og i Egyptar-land, og ten Herren!
15  Men hev de ikkje hug til å tena Herren, so vel i dag kven de vil tena, anten dei gudane som federne dykkar på hi sida elvi tente, eller gudane åt amoritane, som åtte det landet de bur i! Men eg og mitt hus me vil tena Herren.
16  Då svara folket so: Å, nei, aldri kunde me koma på slikt som å falla frå Herren og tena framande gudar!
17  For Herren vår Gud han var det som førde oss og federne våre ut or Egyptar-landet, or slavehuset, og som gjorde desse store teikni for augo våre og vara oss på heile den vegen me for, og millom alle dei folkeslagi me laut framum.
18  Herren var det som dreiv burt for oss amoritane som budde her i landet, og alle dei andre folki. Me og vil tena Herren; for han er vår Gud.
19  Og Josva sa til folket: De er ikkje god til å tena Herren, for han er ein heilag Gud. Ein streng Gud er han; han vil ikkje hava tol med broti og syndene dykkar.
20  Fell de frå Herren og tener framande gudar, då kjem han til å venda seg burt og lata det ganga dykk ille og gjera ende på dykk, kor mykje godt han fyrr hev gjort dykk.
21  Folket svara: Jau, me vil tena Herren.
22  Då sa Josva til dei: So vitnar de då mot dykk sjølve at de hev valt Herren og vil tena han. Dei sa: Ja, det vitnar me.
23  Då sa Josva: Hav då burt dei framande gudane som er hjå dykk, og bøyg hjarta dykkar innåt Herren, Israels Gud!
24  Og folket svara: Ja, Herren vår Gud vil me tena, og hans ord vil me lyda.
25  Den dagen gjorde Josva ei pakt med folket i Sikem og sette dei lov og rett.
26  Og Josva skreiv desse ordi upp i Guds lovbok; so tok han ein stor stein og reiste upp under den eiki som stend frammed heilagdomen åt Herren,
27  og tala soleis til heile folket: Denne steinen skal vera vitne imot oss, for han hev høyrt kvart ord som Herren hev tala med oss; og han skal vera vitne mot dykk, so de ikkje gløymer Herren dykkar Gud.
28  So bad Josva farvel med folket, og dei for heim att, kvar til sin eigedom.
29  Ei tid etter dette hadde hendt, døydde Josva Nunsson, Herrens tenar, hundrad og ti år gamal.
30  Han vart gravlagd på sin eigen gard og grunn, i Timnat-Serah, som ligg i Efra'ims-fjelli, nordanfor Ga'as-fjellet.
31  Israel tente Herren so lenge Josva var til, og so lenge dei gamle var til som levde etter Josva og kjende til alle dei storverk som Herren hadde gjort for Israel.
32  Beini åt Josef, som Israels-borni hadde ført med seg frå Egyptar-land, gravla dei attmed Sikem på den marki som Jakob hadde kjøpt av sønene åt Hemor, far hans Sikem, for hundrad kesitar, og som Josefs-borni hadde fenge til odel og eiga.
33  Sidan døydde Eleasar, son åt Aron, og vart gravlagd på den haugen som Pinehas, son hans, hadde fenge i Efra'ims-fjelli.
 
 
# Dommernes bok 1
1  Då Josva var avliden, spurde Israels-borni Herren: Kven av oss skal fara fyrst ut mot kana'anitane og strida mot dei?
2  Og Herren svara: Juda skal taka ut; eg hev gjeve landet i hans hender.
3  Då sa Juda til Simeon, bror sin: Ver med meg til min lut, og lat oss båe strida mot kana'anitane, so skal eg vera med deg til din lut. Og Simeon vart med han.
4  So tok Juda ut, og Herren gav kana'anitane og ferisitane i hendene deira; dei slo dei i Besek og felte ti tusund mann.
5  I Besek møtte dei Adoni-Besek, og dei stridde mot han og slo kana'anitane og ferisitane.
6  Adoni-Besek rømde; men dei sette etter han, og tok han og hogg av han tumarsfingrane og tumarstærne.
7  Då sa Adoni-Besek: Sytti kongar med avhogne tumarsfingrar og tumarstær sanka smular under mitt bord. No hev Gud gjeve meg lika for det eg gjorde. So førde dei han til Jerusalem, og der døydde han.
8  Juda-borni kringsette Jerusalem og tok byen og øydde han med odd og egg og sette eld i husi.
9  Sidan for Juda-borni ned og stridde mot dei kana'anitane som budde i fjellbygdene, og i sudlandet og i låglandet.
10  Fyrst gjekk dei mot kana'anitane som budde i Hebron - Hebron heitte fyrr i tidi Kirjat-Arba - Og dei slo Sesai og Akiman og Talmai.
11  So gjekk dei mot Debir-buane. - Debir heitte fyrr i tidi Kirjat-Sefer.
12  Då sa Kaleb: Den som kann taka Kirjat-Sefer, skal få Aksa, dotter mi.
13  Otniel, son åt Kenas, Kalebs yngre bror, tok byen og fekk Aksa, dotter hans Kaleb.
14  Då so ho skulde flytja heim til han, eggja ho han til å beda far hennar um ein jordveg, og sjølv hoppa ho ned av asnet. Då sa Kaleb til henne: Kva er det du vil?
15  Ho svara: Lat meg få ei velfargåva! Du hev gift meg burt til dette turre sudlandet; gjev meg no vasskjeldor! So gav han henne Øvrekjeldone og Nedrekjeldone.
16  Etterkomarane etter keniten, verbror åt Moses, for med Juda-borni frå Palmestaden* upp til Juda-øydemarki, som ligg sunnanfor Arad, og vart buande der saman med folket.
17  Sidan gjekk Juda med Simeon, bror sin, og dei vann yver kana'anitane som budde i Sefat. Dei bannstøytte byen; difor kalla dei han Horma.
18  Og tok Juda Gasa og Askalon og Ekron med alt landet som låg til dei byane.
19  Herren var med Juda-borni, og dei la under seg fjellbygdene; men dei var ikkje god til å driva ut dei som budde i dalen; for dei hadde jarnvogner.
20  Dei gav Hebron til Kaleb, som Moses hadde sagt; og han dreiv dei tri Anaks-sønene ut or bygdi.
21  Benjamins-borni fekk ikkje drive ut jebusitane, som budde i Jerusalem - jebusitane vart buande i Jerusalem saman med Benjamins-borni og hev butt der til denne dag.
22  Josefs-borni tok og ut i striden; dei gjekk mot Betel, og Herren var med dei.
23  Dei sende folk til å njosna ut Betel - den byen heitte fyrr i tidi Luz -
24  og speiarane fekk sjå ein mann som kom ut or byen. Og dei sa til han: Kjære, syn oss kvar me kann koma inn i byen, so skal me gjera sælebot på deg!
25  So synte han dei kvar dei kunde koma inn, og dei øydde byen med odd og egg. Men mannen og heile ætti hans let dei fara sin veg.
26  Han for til Hetitar-landet og bygde ein by; den kalla han Luz; og det namnet hev byen havt til denne dag.
27  Manasse dreiv ikkje ut folket i Bet-Sean og Ta'anak og Dor og Jibleam og Megiddo og bygdene som høyrde til dei byane, og kana'anitane var god til å halda seg der i landet.
28  Då Israels-folket vart sterkare, tvinga dei kana'anitane til å træla for seg, men dreiv dei ut gjorde dei ikkje.
29  Efra'im dreiv ikkje ut kana'anitane som budde i Geser; kana'anitane vart buande millom Efra'ims-borni i Geser.
30  Sebulon dreiv ikkje ut dei som budde i Kitron og i Nahalol; kana'anitane vart buande millom Sebulons-borni, men laut gjera trælearbeid.
31  Aser dreiv ikkje ut dei som budde i Akko og i Sidon, og øydde ikkje Ahlab og Aksib og Helba og Afik og Rehob;
32  aseritane busette seg millom kana'anitane som åtte heime i landet; og dreiv dei ikkje ut.
33  Naftali dreiv ikkje ut dei som budde i Bet-Semes og i Bet-Anat; dei busette seg millom kana'anitane som åtte heime i landet. Men folket i Bet-Semes og Bet-Anat laut træla for dei.
34  Amoritane trengde Dans-borni upp i fjelli og let dei ikkje få koma ned i dalen.
35  Amoritane var god til å halda seg i Har-Heres og i Ajalon og Sa'albim, men sidan fekk Josefs-borni yvertaket og nøydde dei til å træla for seg.
36  Landskilet åt amoritane gjekk frå Akrabbimskardet, frå Hassela og uppetter.
 
 
# Dommernes bok 2
1  Herrens engel kom frå Gilgal upp til Bokim og sa: Eg henta dykk upp frå Egyptar-land og førde dykk til det landet eg lova federne dykkar, og eg sa: Aldri i verdi skal eg brjota mi pakt med dykk,
2  og de skal ikkje gjera samband med dei som bur her i landet; de skal riva ned altari deira. Men de høyrde ikkje på ordi mine. Kvi gjorde de ikkje det?
3  Eg sa og: Eg vil ikkje driva dei burt for dykk; dei skal verta til broddar i sidone dykkar, og gudane deira skal verta ei snara for dykk.
4  Soleis tala Herrens engel til alle Israels-borni. Då gret folket høgt;
5  Difor kalla dei den staden Bokim*. Der ofra dei til Herren.
6  Då Josva hadde bede farvel med folket, og Israels-borni var farne heim, kvar til sin odel, og skulde eigna til seg landet,
7  då tente folket Herren so lenge Josva var til, og so lenge dei gamle var til, som levde etter Josva og hadde set alle dei storverk Herren hadde gjort for Israel.
8  Men då Josva Nunsson, Herrens tenar, var slokna, hundrad og ti år gamal,
9  og dei hadde gravlagt han på hans eigen gard og grunn i Timnat-Heres i Efra'ims-fjelli, nordanfor Ga'as-fjellet,
10  og då heile den ætti var fari til federne sine, og det hadde vakse upp ei ny ætt, som ikkje kjende Herren og ikkje visste kva han hadde gjort for Israel,
11  då gjorde Israels-borni det som var Herrens imot, og dyrka Ba'alane*;
12  dei vende seg frå Herren, sin fedre-Gud, som hadde ført dei ut or Egyptar-landet, og heldt seg til andre gudar, gudane åt grannefolki, og tilbad dei og arga Herren;
13  dei vende seg frå Herren og dyrka Ba'al og Astarte-bileti.
14  Då vart Herren brennande harm på Israel og gav dei i hendene på røvarar, som herja dei; han slepte dei i hendene på uvenene deira rundt um, og dei kunde ikkje lenger standa seg mot fiendane.
15  Kvar dei for fram, var Herrens hand imot dei, so det gjekk dei ille, som Herren hadde sagt dei, og som Herren hadde svore, og dei kom i stor naud.
16  Då let Herren domarar standa fram, som berga dei frå røvarane.
17  Men dei lydde ikkje domarane sine heller og heldt seg med andre gudar og tilbad dei; dei tok snart ut av den vegen som federne deira hadde fylgt; for dei lydde Herrens bod, men so gjorde ikkje desse.
18  Og kvar gong Herren let ein domar standa fram millom dei, so var Herren med domaren og berga dei frå uvenene deira so lenge domaren levde; for Herren ynkast yver dei når dei sukka og stunde for di dei vart tvinga og trælka.
19  Men ikkje fyrr var domaren burte, fyrr dei fall ifrå att og for endå verre åt enn federne sine, heldt seg til andre gudar og dyrka dei og tilbad dei; dei la ikkje ned noko av det vonde dei hadde fyre seg, eller av si trassige framferd.
20  Då vart Herren harm på Israel, og han sa: For di dette folket hev brote den pakti eg gjorde med federne deira, og ikkje hev lydt mine ord,
21  so vil ikkje eg heller hjelpa dei meir og ikkje driva ut noko av dei folki som Josva let vera att då han døydde.
22  Med dei skulde Israel røynast um dei vilde halda seg etter Herrens vegar og ganga på dei, som federne deira gjorde, eller ikkje.
23  Soleis var det Herren let desse folki få vera og ikkje straks dreiv dei ut og ikkje gav dei i Josvas hender.
 
 
# Dommernes bok 3
1  No skal me nemna dei folki som Herren let vera att til å røyna Israel med - dei Israels-mennene som ikkje hadde vore med i nokon av Kana'ans-krigane -
2  berre av di han vilde dei komande Israels-ættene skulde få vit på å strida, og vilde læra dei det, dei som ikkje hadde vore med i dei fyrre krigane.
3  Det var dei fem filistarfyrstane og alle kana'anitane og sidonarane og hevitane, som budde på Libanon-fjelli, frå Ba'al-Hermon-fjellet til Hamat-vegen.
4  Dei var det Israel skulde røynast med, so det kunde syna seg um dei vilde lyda Herrens bod, som han hadde gjeve federne deira gjenom Moses.
5  So budde no Israels-borni midt ibland kana'anitane og hetitane og amoritane og ferisitane og hevitane og jebusitane;
6  Dei tok døtterne deira til konor og gav døtterne sine til sønene deira og dyrka gudane deira.
7  Israels-borni gjorde det som var Herren imot; dei gløymde Herren sin Gud og dyrka Ba'alane og Astarte-bileti.
8  Då vart Herren brennande harm på Israels-borni; han slepte dei i hendene på Kusan-Risata'im, kongen i Mesopotamia, og Israel laut tena Kusan-Risata'im i åtte år.
9  Då ropa Israels-borni til Herren, og Herren let ein hjelpar standa fram hjå dei og hjelpa dei; det var Otniel, son åt Kenas, Kalebs yngre bror.
10  Herrens Ande kom yver han, og han vart domar i Israel. So drog han ut i striden, og Herren gav Kusan-Risata'im, kongen i Mesopotamia, i hendene hans; han vann yver Kusan-Risata'im,
11  og sidan hadde landet fred i fyrti år. So døydde Otniel, son åt Kenas.
12  Men Israels-borni gjorde på nytt det som var Herren imot, og Herren gav Eglon, Moab-kongen, makt yver dei, for di dei gjorde det som var Herren imot.
13  Eglon fekk med seg Ammons-borni og amalekitane; so drog han ut og slo Israel, og dei tok Palmestaden.
14  Israels-borni laut tena Eglon, Moab-kongen, i attan år.
15  Då ropa dei til Herren, og Herren sende dei ein hjelpar, Ehud Gerason av Benjamins-ætti, ein keivhendt mann. Israels-borni sende ein gong Ehud med gåver til Eglon, kongen i Moab;
16  då gjorde han seg eit sverd som var tvieggja og ei aln langt, og spente det på seg under klædi sine, på høgre sida.
17  So førde han gåvone fram til Eglon, Moab-kongen. Eglon var ein ovtjukk mann.
18  Då Ehud hadde greidt frå seg gåvene, let han folki som hadde bore dei, fara heim att;
19  men sjølv snudde han um ved steinbroti attmed Gilgal, og for attende og sa: Eg hev eit løyndarbod til deg, konge! Då sa kongen: Hysj! So gjekk dei ut alle dei som stod kringom han.
20  Som han no sat åleine i den svale høgstova si, gjekk Ehud fram for han og sa: Eg hev eit bod til deg frå Gud! Då reiste han seg av stolen.
21  Og Ehud rette ut vinstre handi og greip sverdet han bar ved høgre sida, og rende det i livet på han,
22  so skjeftet for med inn etter bladet; og feittet gjekk i hop att kring bladet; for han drog ikkje sverdet ut att or livet hans; det gjekk ut attantil.
23  Då Ehud var komen ut i svalgangen, let han høgelofts-døri att etter seg og stengde henne vel,
24  og so gjekk han sin veg. Straks etter kom tenarane, men då dei såg at døri var læst, sa dei: Han er visst for seg sjølv i svalkammerset.
25  Dei venta til dei var reint leide av seg; men han let ikkje upp døri til høgeloftet. So tok dei lykelen og let upp; då fekk dei sjå at herren deira låg livlaus på golvet.
26  Medan dei tøvra, slapp Ehud undan og for framum steinbroti og nådde Se'ira.
27  Då han kom åt Efra'ims-fjellet, bles han i luren; då for Israels-borni med han ned frå fjelli, og han gjekk fyre.
28  Og han sa til dei: Skunda dykk etter meg! For Herren hev gjeve fiendane, moabitane, i hendene dykkar. So fylgde dei han ned og stengde Jordan-vadi for moabitane og let ingen sleppa yver.
29  Den gongen felte dei ikring ti tusund moabitar, som alle var sterke og djerve menner; ikkje ein kom seg undan
30  Moab laut den dagen bøygja seg under Israels velde, og sidan hadde landet fred i åtti år.
31  Etter Ehud kom Samgar, son åt Anat. Han felte seks hundrad mann av filistarane med piggstaven åt ein uksedrivar; han og berga Israel.
 
 
# Dommernes bok 4
1  Då Ehud var burte, gjorde Israels-borni atter det som var Herren imot.
2  Då slepte han dei i hendene på Jabin, kana'anitarkongen. Jabin hadde kongssætet sitt i Hasor. Hovdingen yver heren hans heitte Sisera; han budde i Haroset-Haggojim.
3  Og Israels-borni ropa til Herren; for Sisera hadde ni hundrad jarnvogner, og han trengde Israels-borni hardt i tjuge år.
4  I den tidi var Debora, kona åt Lappidot, domar i Israel. Ho var ei profetkvinna
5  og sat jamleg under eit palmetre millom Rama og Betel på Efra'ims-fjellet - Det treet vart heitande Debora-palma - og Israels-borni kom upp til henne, so hu skulde skifta rett millom dei.
6  Ho sende bod etter Barak, son åt Abinoam, frå Kedes i Naftali-fylket og sa til han: Høyr no kva Herren, Israels Gud, segjer til deg: Tak ut og drag upp på Tabor-fjellet og hav med deg ti tusund mann av Naftali- og Sebulons-ættene!
7  Og eg skal draga Sisera, hovdingen yver Jabins-heren, burtåt deg til Kisonbekken med vognene og heile heren hans og gjeva han i dine hender.
8  Då svara Barak: Gjeng du med meg, so skal eg taka ut, men gjeng du ikkje med, so gjeng ikkje eg heller.
9  Debora sa: Visst skal eg ganga med deg, men då fær ikkje du æra for den ferdi du tek ut på; for Herren skal gjeva Sisera i kvinnehand, So gjorde ho seg reidug og vart med Barak til Kedes.
10  Og Barak stemnde Sebulon og Naftali i hop til Kedes; ti tusund mann fylgde etter han, og Debora var med.
11  Den gongen hadde Heber, ein av kenitane, som var ætta frå Hobab, verbror åt Moses, skilt lag med ætti si, Og no flutte han med tjeldbuene sine alt burt til Sa'ana'im-eiki, som stend innmed Kedes.
12  Då Sisera fekk spurt at Barak Abinoamsson var faren upp på Tabor-fjellet,
13  baud han ut alle vognene sine, ni hundrad jarnvogner, og alt folket han hadde med seg; dei skulde fara frå Haroset-Haggojim til Kisonbekken.
14  Då sa Debora til Barak: Kom no! For i dag vil Herren gjeva Sisera i dine hender. Veit du ikkje at Herren gjeng fyre deg i striden? So for Barak ned av Tabor-fjellet, og det fylgde han ti tusund mann.
15  Og Herren sette ein støkk i Sisera og alle vognkjempone og heile heren hans, so dei ikkje kunde standa seg for Barak og sverdet hans; då steig Sisera ned av vogni og rømde på sin fot.
16  Men Barak elte vognene og heren alt til Haroset-Haggojim, og heile Sisera-heren fall for sverdet; Det vart ikkje att ein einaste mann.
17  Sisera rømde på sin fot til tjeldbui hennar Jael, kona åt Heber, keniten; for det var fred millom Jabin, Hasor-kongen, og ætti åt Heber.
18  Og Jael gjekk ut imot Sisera og sa: Kom inn, herre, kom inn til meg! Du tarv ikkje vera redd! Då gjekk han inn i tjeldbui til henne, og ho gøymde han under felden.
19  So sa han: Kjære deg, gjev meg litt vatn! Eg er tyrst. Då opna ho mjølkeflaska og gav han drikka og breidde på han.
20  Og han sa til henne: Statt i budøri, og kjem det einkvar og spør deg um her er nokon, so seg: Nei!
21  Då var det Jael, kona åt Heber, tok ein tjeldnagle og gjekk stilt inn til Sisera med ein hamar i handi, og medan han, trøytt som han var, låg i fastaste svevnen, slo ho naglen gjenom tunnvangen hans, so han gjekk ned i jordi. Soleis døydde han.
22  I same belet kom Barak og søkte etter Sisera. Då gjekk Jael ut imot han og sa: Kom, so skal eg syna deg den mannen du leitar etter! So gjekk han inn til henne, og då fekk han sjå at Sisera låg livlaus på jordi med naglen gjenom tunnvangen.
23  Den dagen bøygde Gud Jabin, kana'ans-kongen, i kne for augo åt Israels-borni;
24  og Israels hand låg tyngre og tyngre på Jabin, Kana'ans-kongen, til dei reint gjorde ende på han.
 
 
# Dommernes bok 5
1  Den gongen song Debora og Barak Abinoamsson dette kvadet:
2  Lova Herren, for di fyrstane i Israel gjekk fyrst i striden, for di folket viljugt møtte fram!
3  Høyr, kongar! Hovdingar, gjev gaum! Eg - eg vil syngja um Herren, eg vil lovsyngja Herren, Israels Gud.
4  Herre, då du gjekk ut frå Se'ir, då du skreid fram frå Edomsheidi, då ristest jordi, himmelen draup, det strøymde vatn frå skyene.
5  Fjelli skalv for Herrens åsyn, sjå Sinai-fjellet der, det skalv for åsyni åt Herren, Israels Gud.
6  I Samgars, Anats-sonens, dagar, i Jaels dagar var vegane aude, ferdamennene laut fara på krokute stigar.
7  Då fanst det ingen førar i Israel, alt til eg, Debora, stod fram, til eg stod fram, ei mor i Israel.
8  Dei valde seg nye gudar; då stod det strid i portane; ein såg ikkje skjold og ikkje spjot hjå fyrti tusund hermenn i Israel.
9  Min hug er hjå hovdingane i Israel og hjå dei av folket som viljugt møtte fram. Prisa Herren!
10  Syng, de som rid på kvite asnor, de som sit på dykkar dyre teppe, og de som vandrar etter vegen!
11  Bogeskyttarane sit og kved attmed brunnane; der prisar dei Herrens rettvise verk, at han førde Israel so rettvist. Då steig Herrens folk ned til portane.
12  Vakna upp, vakna upp, Debora, vakna upp, vakna upp, røysta i og kved! Statt upp, Barak, før fangane burt, du son åt Abinoam!
13  Då vart det sagt: Stig ned, du vesle flokk, stig ned til kjempone, du folk! Herre, stig ned og strid for meg millom kjempone!
14  Av Efra'im steig dei ned, dei som hev si rot på Amaleks fjell; etter deg kom Benjamin i fylgje med dine folk; av Makir steig hovdingar ned, og av Sebulon dei som gjekk fram med førarstav i hand,
15  og fyrstar av Issakar i fylgje med Debora, og som Issakar, so gjorde Barak; i hans fotfar fer dei ned i dalen. Ved Rubens-bekkene heldt dei store rådleggjingar.
16  Kvi vart du sitjande i ro millom kviene, og høyrde hjuringfløytor let? Ved Rubens-bekkene heldt dei store rådleggjingar.
17  Gilead - på hi sida Jordan gav han seg i ro, og Dan - kvi drygde han attmed skipi? Aser vart sitjande utmed sjøstrandi, innmed vikane sine heldt han seg i ro.
18  Sebulon er eit folk som lite vyrder livet sitt, og like eins Naftali på sine fjell.
19  Kongar kom og stridde, ja då stridde Kana'ans-kongane ved Tana'ak, ved Megiddo-vatnet; sylv fekk dei ikkje til herfang.
20  Frå himmelen stridde dei, stjernone frå sine skeid, dei stridde mot Sisera.
21  Kisonbekken tok dei, den eldgamle bekken, Kisonbekken. Skrid fram, mi sjel, med kraft!
22  Hardt slo hestehovane i marki medan kjempone køyrde, køyrde av stad i tanande sprang.
23  Banna Meros, sa Herrens engel, banna, banna dei som bur der, av di dei ikkje kom Herren til hjelp, Herren til hjelp millom kjempone.
24  Velsigna framum andre kvinnor vere Jael, kona åt Heber, keniten! Velsigna vere ho framum alle kvinnor som bur i tjeldbuer!
25  Vatn bad han um, mjølk gav ho han; i briki skål baud ho han fløyte.
26  Med vinstre handi triv ho naglen, med høgre smidjehamaren; so slær ho Sisera med den, og hovudet hans krasar ho, tunnvangen hans slær ho i knas, driv naglen tvert igjenom han.
27  For hennar føter seig han ned, fram stupte han, so låg han der; for hennar føter seig han ned; der han seig ned, der låg han felt.
28  Gjenom vindauga ser ho, mor åt Sisera, og ropar ut gjenom grindi: Kva ventar vogni hans etter? Kvi drygjer tråvarane hans?
29  Dei klokaste fruone hennar svarar, og sjølv gjev ho seg svar på sine ord:
30  Visst finn dei herfang og skifter: Ei kvinna, tvo kvinnor til manns, farga klæde åt Sisera, farga og krota klæde, ein farga kjole, tvo krota halsdukar for kvar ei herteki kvinna!
31  Gjev, Herre, at alle dine fiendar må lata livet sitt soleis, og at alle som elskar han, må vera som soli når ho stig upp i sitt velde! - Sidan hadde landet fred i fyrti år.
 
 
# Dommernes bok 6
1  Men Israels-borni gjorde det som var Herren imot. Då gav han dei i hendene på midianitane.
2  I sju år hadde midianitane yvermakti yver Israel; det var for deira skuld Israels-borni gjorde seg dei løyndeholi som er i åsane, og hellerane og fjellborgene.
3  Kvar gong Israel hadde sått, kom midianitane yver dei, og like eins amalekitane og austmennene;
4  dei lægra seg midt imot dei og øydde grøda i landet radt burtåt Gasa og leivde ikkje ein matbete i Israel, og ikkje småfe eller storfe eller asen.
5  For dei kom dragande med buskapen og tjeldbuene sine so tett som grashoppar; det var ikkje tal på dei og kamelane deira, og kvar dei for fram, la dei landet i øyde.
6  Israel vart reint utarma av herjingane deira, og Israels-borni ropa til Herren.
7  Då Israels-borni ropa til Herren for Midians skuld,
8  då sende Herren ein profet til dei, og han sa: So segjer Herren, Israels Gud: Eg førde dykk upp frå Egyptar-land og henta dykk ut or slavehuset
9  og fria dykk frå egyptarane og frå alle dei som for ille med dykk; eg jaga dei burt for dykk og gav dykk landet deira;
10  Og eg sa til dykk: Eg er Herren dykkar Gud; de skal ikkje ottast gudane åt amoritane, som åtte det landet de bur i. Men de høyrde ikkje på ordi mine.
11  Og Herrens engel kom og sette seg under den eiki som stend i Ofra, der Joas av Abieser-ætti rådde. Gideon, son åt Joas, stod då i vinpersa og treskte noko kveite, so han kunde få berga det for midianitane.
12  Og Herrens engel synte seg for han og sa til han: Herren er med deg, du djerve kjempa!
13  Gideon svara: Høyr på meg, Herre! Er Herren med oss, kvifor hev då alt dette hendt oss, og kvar er no alle undergjerningane hans som federne våre fortalde oss um? Dei sa at det var Herren som førde dei ut or Egyptar-land. Men no hev Herren skuva oss ifrå seg og gjeve oss i Midians vald.
14  Då snudde Herren seg til han og sa: Gakk i veg, so sterk som du er, so skal du berga Israel or Midians vald! Det er eg som sender deg.
15  Gideon svara: Høyr på meg, Herre! Korleis kann eg berga Israel? Ætti mi er då den veikaste i Manasse, og sjølv er eg den yngste av folket mitt.
16  Då sa Herren til han: Eg skal vera med deg, og du skal slå midanitane ned som ein mann.
17  Då sa Gideon: Hev du noko godvilje for meg, so gjev meg eit merke på at det er du som talar med meg!
18  Kjære, flyt deg ikkje herifrå fyrr eg kjem ut til deg med gåva mi og legg henne fram for di åsyn! Og han svara: Eg skal bia til du kjem att.
19  So gjekk Gideon inn og laga til eit kje og tok ein efa mjøl og laga usyrte kakor av. Kjøtet la han i ei korg, og sodet hadde han i ei krukka. So bar han det ut til han under eiki og sette det fram.
20  Då sa Guds engel til han: Tak kjøtet og dei usyrte kakone og legg det på dette berget, og slå sodet utyver! So gjorde han det.
21  Og Herrens engel rette fram staven som han hadde i handi, og stakk burti kjøtet og dei usyrte kakone. Då slo det eld upp or berget og øydde kjøtet og kakone, og Herrens engel kvarv burt for augo hans.
22  Då Gideon såg at det var Herrens engel, ropa han: Å Herre, Herre! Korleis skal det ganga meg som hev set Herrens engel andlet til andlet!
23  Men Herren sa til han: Fred vere med deg! Ver ikkje redd! Du skal ikkje døy.
24  Då bygde Gideon der eit altar for Herren og kalla det: Herren er fred. Det altaret stend endå i dag i Ofra, bygdi åt Abieser-ætti.
25  Um natti sa Herren til Gideon: Tak stuten åt far din, den andre sjuårsgamle stuten og riv ned Ba'als-altaret åt far din og hogg ned det Astarte-biletet som stend innmed det!
26  So skal du byggja eit altar for Herren din Gud øvst uppå denne borgi og leggja alt til rettes! Tak so den andre stuten og brenn han til eit offer med veden av Astarte-biletet som du skal hogga ned!
27  Då tok Gideon ti av sveinane sine med seg og gjorde som Herren hadde sagt til han; men han torde ikkje gjera det um dagen; han var redd ætti si og mennene i byen; difor gjorde han det um natti.
28  Då mennene i byen reis upp um morgonen, fekk dei sjå at Ba'als-altaret var nedrive, og at Astarte-biletet som stod der, var felt, og at den andre uksen var ofra på det nybygde altaret.
29  Då sa dei seg imellom: Kven kann ha gjort dette? Og då dei spurde og granska etter, fekk dei vita at det var Gideon Joasson som hadde gjort det.
30  So sa mennene i byen til Joas: Send son din ut til oss! Han skal døy, for di han hev rive ned Ba'als-altaret og for di han hev hogge ned det Astarte-biletet som stod innmed det!
31  Men Joas sa til alle dei som stod kringom han: Vil de strida for Ba'al? Vil de hjelpa han? Den som strider for han, skal lata livet fyrr det vert morgon. Er han Gud, so lat han strida for seg sjølv, sidan dei hev rive ned altaret hans!
32  Den dagen fekk Gideon namnet Jerubba'al*, av de dei sa: Lat Ba'al strida mot han, for di han hev rive ned altaret hans!
33  No hadde alle midianitane og amalekitane og austmennene samla seg i hop, og dei for yver Jordan og lægra seg på Jisre'eldalen.
34  Då kom Herrens Ande yver Gideon; han bles i luren, og Abieser-ætti samla seg og fylgde han.
35  So sende han bod ut i heile Manasse-fylket, og dei samla seg og, og fylgde han. Og til Aser og Sebulon og Naftali sende han bod; og dei for til møtes med Manasse-mennene.
36  Og Gideon sa til Gud: Er det so at du vil frelsa Israel ved mi hand, som du hev sagt,
37  so høyr meg: No legg eg denne avklypte ulli på treskjestaden; kjem det so dogg berre på ulli og heile marki er turr, då veit eg at du vil berga Israel ved mi hand, som du hev sagt.
38  Og soleis vart det. For då han andre morgonen reis upp og klemde i hop ulli, vreid han utor henne so mykje dogg at det vart ei heil skål full med vatn.
39  Då sa Gideon til Gud: Ver ikkje vond på meg um eg talar endå ein gong! Eg vilde so gjerne få gjera ei prøve til med ulli! Kjære, lat ulli vera turr medan heile marki er dogga!
40  Og natti etter gjorde Gud som han bad: Ulli heldt seg turr, men heile marki var dogga.
 
 
# Dommernes bok 7
1  Jerubba'al - det er den same som Gideon - og alt folket som var med han, tok ut tidleg um morgonen og lægra seg ved Harodkjelda, og Midians-heren låg nordanfor, frå More-haugen og ned i dalen.
2  Då sa Herren til Gideon: Du hev for mykje folk med deg! Eg vil ikkje gjeva midianitane i hendene på so mange; elles kunde Israel kyta for meg og segja: Det er mi eigi hand som hev berga meg!
3  Ropa no ut for folket: Den som er redd og fælen, kann snu og fara heim att frå Gilead-fjellet! Då var det tvo og tjuge tusund mann som snudde heim, og ti tusund vart att.
4  Men Herren sa til Gideon: Du hev endå for mykje folk! Lat dei ganga ned til kjelda, so skal eg røyna dei for deg der, og dei som eg segjer skal vera med deg, dei skal du taka med, men alle dei som eg segjer ikkje skal vera med deg, dei skal du ikkje hava med.
5  So let han folket ganga ned til, kjelda, og Herren sa til han: Alle dei som lepjar vatnet i seg med tunga liksom hunden, skal du setja for seg, og sameleis alle dei som legg seg på kne og drikk.
6  Dei som då førde vatnet til munnen med handi og lepja, var tri hundrad i talet. Alt hitt folket la seg på kne og drakk av vatnet.
7  Og Herren sa til Gideon: Med dei tri hundrad mann som lepja, vil eg berga dykk og gjeva midianitane i hendene dine; Alt hitt folket kann ganga heim att.
8  So tok dei til seg ferdakosten åt folket og lurane deira, og Gideon let alle Israels-menner fara heim, so nær som dei tri hundrad; dei hadde han att hjå seg. Midians-lægret låg lenger nede i dalen.
9  Og då det vart natt, sa Herren til han: Gjer deg reidug og tak på lægret der nede! Eg gjev det i hendene dine!
10  Er du redd, so gakk fyrst ned med Pura, sveinen din!
11  Då fær du høyra kva dei talar um, og sidan kjem du til å kjenna deg so sterk at du torer taka på lægret. So gjekk han og Pura, sveinen hans, ned til forpostane i lægret.
12  Og midianitane og amalekitane og alle austmennene låg i dalen so tett som grashoppar, og det var ikkje tal på kamelane deira; dei var som sand på havsens strand.
13  Med det same Gideon kom, var der ein som fortalde felagen sin ein draum og sa: No skal du høyra kva eg hev drøymt: Eg tykte eg såg ei byggkaka kom trillande inn i Midians-lægret, og då ho kom til tjeldet, skuva ho til det, so det rulla i koll, og der låg det.
14  Då svara hin: Dette er ikkje noko anna enn sverdet åt Gideon Joasson, israeliten; Gud hev gjeve midianitane og heile lægret i hendene hans.
15  Då Gideon høyrde draumen og uttydingi, la han seg på kne og takka Gud. Han gjekk attende til Israels-lægret og sa: Ris upp! Herren hev gjeve Midians-lægret i hendene dykkar!
16  So skifte han dei tri hundrad mann i tri flokkar og gav dei alle lurar og tome krukkor i hendene; men inni krukkone var det faklar.
17  Og han sa til dei: Sjå etter korleis eg fer åt, og far de like eins! So snart de ser eg er komen til utkanten av lægret, skal de gjera som eg gjer!
18  Når eg blæs i luren, eg og alle dei som er med meg, so skal de og blåsa i lurane dykkar rundt ikring heile lægret og ropa: For Herren og for Gideon!
19  Gideon og hundrad mann som var med han, kom til utkanten av lægret fyrstundes i midnattsvakti; det var so vidt midianitane hadde sett ut vaktpostane. Då bles dei i lurane og slo sund krukkone som dei hadde i handi;
20  og alle tri flokkane bles i lurane og slo sund krukkone; med vinstre handi greip dei ikring faklane, og i høgre handi heldt dei lurane og bles i dei og ropa: Drag sverdet for Herren og for Gideon!
21  alt medan dei vart standande kvar på sin stad rundt ikring lægret. Då tok alt som i lægret var, til å renna att og fram og hua og røma,
22  og Herren laga det so at då dei høyrde ljomen av dei tri hundrad lurane, vende dei sverdi sine mot kvarandre. So gjekk det i heile lægret. Og heren rømde til Bet-Hasitta burtimot Serera, til Abel-Meholastrandi framum Tabbat.
23  Men Israels-mennene av Naftali og Aser og heile Manasse, vart utbodne og sette etter midianitane.
24  Og yver heile Efra'ims-fjellet sende Gideon folk som ropa ut: Far ned og møt midianitane og steng dei av frå elvane alt burt til Bet-Bara og Jordan! Då vart alle Efra'ims-mennene utbodne og stengde vegen til elvane alt burt til Bet-Bara.
25  Dei tok tvo av Midians-hovdingane, Oreb og Se'eb, og drap Oreb på Orebsberget, og Se'eb ved Se'ebs-persa. Sidan sette dei etter midianitane og kom med hovudi av Oreb og Se'eb til Gideon på hi sida Jordan.
 
 
# Dommernes bok 8
1  Efra'ims-mennene sa til Gideon: Korleis er det du hev fare åt imot oss? Kvifor sende du ikkje bod etter oss då du tok ut i striden mot midianitane? Og dei tok kvast på han.
2  Då sa han til dei: Kva hev eg gjort no som kann liknast med det de hev gjort? Var ikkje etterrakstren åt Efra'im betre enn avlingi åt Abieser?
3  I dykkar hender gav Gud midianitar-hovdingane Oreb og Se'eb! Og kva hev eg vunnest gjort, so eg kunde mæla meg med dykk? Då han tala so, logna dei og var ikkje vonde på han lenger.
4  Gideon kom til Jordan og for yver, han og dei tri hundrad mann som var med han, og dei var trøytte, so hardt som dei hadde elt fienden.
5  Då sa han til Sukkot-mennene: Kjære, gjev folki som fylgjer meg, nokre matbetar! Dei er trøytte, og eg elter Sebah og Salmunna, Midians-kongane.
6  Men hovdingane i Sukkot sa: Hev du alt fenge kloi i Sebah og Salmunna, sidan me skal gjeva heren din mat?
7  Då sa Gideon: Godt, når Herren hev gjeve Sebah og Salmunna i hendene mine, so skal eg treskja kroppane dykkar med villtornar og tistlar.
8  So for han upp til Pnuel og tala like eins der. Og Pnuels-mennene svara han på same vis som Sukkot-buane hadde svara.
9  Då sa han til dei og: Når eg kjem vel heim att, so skal eg riva ned dette tårnet.
10  Sebah og Salmunna låg i Karkor med herane sine, um lag femtan tusund mann; det var alt som var att av heile austmannheren, og hundrad og tjuge tusund våpnføre menner var falne.
11  Og Gideon for uppetter driftevegen austanfor Nobah og Jogbea og kom yver fiendeheren medan dei låg ottelause i lægret.
12  Sebah og Salmunna rømde, men han sette etter dei; han tok båe Midians-kongane, Sebah og Salmunna, og støkte heile heren ifrå einannan.
13  Då Gideon Joasson var komen til Heresskardet, vende han heim att frå striden.
14  Han fekk tak i ein gut som høyrde heime i Sukkot, og spurde han ut; og guten skreiv upp for han hovdingane og styresmennene i Sukkot, sju og sytti mann.
15  Då han so kom til Sukkot-buane, sa han: Sjå her er Sebah og Salmunna, dei som de spotta meg med då de sa: Hev du alt fenge kloi i Sebah og Salmunna, sidan me skal gjeva mat til dei trøytte mennene dine?
16  So greip han styresmennene i byen, og han tok villtornar og tistlar og tukta med dei Sukkot-buane.
17  Pnuel-borgi reiv han ned, og slo i hel mennene i byen.
18  Sidan sa han til Sebah og Salmunna: Korleis såg dei ut, dei mennene som de slo i hel på Tabor? Dei svara: Dei var like eins som du; kvar var som ein kongsson på skapnad.
19  Han sa: Då var det brørne mine, sønene åt mi eigi mor. So sant Herren lever: Hadde de spart livet deira, skulde eg ikkje ha drepe dykk.
20  So sa han til Jeter, eldste son sin: Gakk fram og slå dei i hel! Men guten drog ikkje sverdet sitt. Han torde ikkje; han var endå berre ein gut.
21  Då sa Sebah og Salmunna: Kom du og hogg oss ned! For som mannen er, so er styrken hans. So gjekk Gideon fram og slo Sebah og Salmunna i hel, og tok halvmånane som kamelane deira hadde kring halsen.
22  Og Israels-mennene sa til Gideon: Du skal vera kongen vår, både du og son din og soneson din; for du hev berga oss frå midianitane!
23  Men Gideon svara: Ikkje vil eg vera kongen dykkar, og ikkje skal son min vera det; Herren skal vera kongen dykkar.
24  Sidan sa Gideon til dei: Eg vil beda dykk um ein ting: at de alle vil gjeva meg dei ringane de hev vunne i krigen! For Midians-mennene gjekk med gullringar; dei var ismaelitar.
25  Dei svara: Det skal du då visst få. So breidde dei ut ei kåpa, og på den kasta alle mann dei ringane dei hadde vunne i krigen.
26  Då dei so vog gullringane som han hadde bede um, so var det eit tusund og sju hundrad sekel gull, umfram halvmånane og øyredobbone og purpurklædi som midianitarkongane hadde havt på seg, og umfram lekkjone som kamelane deira hadde bore kring halsen.
27  Av gullet gjorde Gideon ein messehakel. Den sette han upp i Ofra, heimbygdi si; der dyrka heile Israel han* som ein avgud, Og han vart til ei snara for Gideon og hans hus.
28  Soleis laut midianitane bøygja seg under Israels-borni og vann ikkje reisa hovudet meir, og sidan hadde landet ro i fyrti år, so lenge som Gideon levde.
29  So for Jerubba'al Joasson heim att til garden sin og vart buande der.
30  Gideon hadde sytti søner som var hans eigne born; for han hadde mange konor.
31  Med fylgjekona si i Sikem fekk han og ein son og kalla han Abimelek.
32  Gideon Joasson døydde i høg alder og vart nedsett i gravstaden åt Joas, far sin, i Ofra, bygdi åt Abieser-ætti.
33  Då Gideon var burte, tok Israels-borni atter til å halda seg med Ba'alane og gjorde Ba'al-Berit til guden sin.
34  Israels-borni kom ikkje i hug Herren sin Gud, som hadde berga dei frå alle fiendar rundt ikring,
35  og dei gjorde ikkje vel mot Jerubba'als, Gideons, ætt for alt det gode han hadde gjort Israel.
 
 
# Dommernes bok 9
1  Abimelek, son åt Jerubba'al, for til Sikem, til morbrørne sine, og tala med dei og med alt morfolket sitt og sa:
2  Kjære dykk, tala til alle Sikems-mennene og seg: Kva er best for dykk; at sytti mann, alle sønene åt Jerubba'al, styrer dykk, eller at ein mann styrer dykk? Og kom so i hug at me er same folket!
3  Då tala morbrørne hans um han for alle borgarane i Sikem og sa alt dette; og hugen drog dei til Abimelek, for dei tenkte: Han er ein av våre.
4  So gav dei han sytti sekel sylv av tempelskatten åt Ba'al-Berit. For dei leigde Abimelek nokre lause og uvyrdne karar, og dei fylgde han kvar han gjekk.
5  So for han til huset åt far sin i Ofra og drap brørne sine, sønene åt Jerubba'al, sytti mann på EIN stein; berre Jotam, den yngste sonen åt Jerubba'al, vart att; han hadde fenge løynt seg.
6  Då samla dei seg, alle borgarane i Sikem og alt folket i Millo*, og dei drog ut og valde Abimelek til konge, under Minnesteinseiki ved Sikem**.
7  Då Jotam fekk spurt det, steig han upp på toppen av Gerisim-fjellet; der stod han og ropa til dei og sa: Høyr på meg, Sikems-menner, so sant de vil at Gud skal høyra på dykk!
8  Det var ein gong trei vilde salva seg ein konge. Dei sa til oljetreet: Du skal vera kongen vår!
9  Men oljetreet svara: Skulde eg missa oljen min, som Gud og menneske ærar meg for, og gjeva meg til å svaga att og fram yver skogen?
10  Då sa dei til fiketreet: Kom du og ver kongen vår!
11  Og Fiketreet svara: Skulde eg missa søtleiken min og den gode frukti mi og gjeva meg til å svaga at og fram yver skogen?
12  So sa dei til vintreet: Kom du og ver kongen vår!
13  Vintreet svara: Skulde eg missa safti mi, som gjer Gud og menneske glade, og gjeva meg til å svaga att og fram yver skogen?
14  Då sa alle trei åt klungeren: Kom so du og ver kongen vår!
15  Klungeren svara: Er det ålvor at de vil salva meg til konge, so kom og svala dykk i skuggen min! Men er det ikkje, so skal det fara eld ut frå klungeren og øyda sedrane på Libanon.
16  Hev no de fare truge og ærleg fram med di de hev teke Abimelek til konge, og hev de gjort vel mot Jerubba'al og ætti hans og hev de gjort lika for det han gjorde
17  då han, far min, stridde for dykk og våga livet og berga dykk frå midianitane
18  - og endå hev de no reist dykk mot ætti åt far min og drepe sønene hans, sytti mann på ein stein, og gjort Abimelek, son åt terna hans, til konge yver Sikems-buane, for di han er skyld dykk -
19  hev de no i dag fare truge og ærleg fram mot Jerubba'al og ætti hans, so gjev de må få gleda av Abimelek, og gjev han må få gleda av dykk!
20  Men hev de ikkje det, so gjev det må fara eld ut frå Abimelek og tyna Sikems-buane og Millo-folket, og gjev der må fara eld ut frå Sikems-buane og Millo-folket og tyna Abimelek!
21  So rømde Jotam og kom seg undan; sidan for han til Be'er, og der slo han seg ned, so Abimelek, bror hans, ikkje kunde nå i han.
22  I tri år rådde Abimelek i Israel.
23  Då sende Gud ei vond ånd som sette ilt millom Abimelek og Sikems-mennene, og Sikems-mennene sveik Abimelek;
24  for Gud vilde at valdsverket mot dei sytti sønene åt Jerubba'al skulde hemnast og blodet deira koma yver Abimelek, bror deira, som hadde drepe dei, og yver Sikems-mennene, som hadde gjeve han makt til å drepa brørne sine.
25  Sikems-mennene sette ut vaktmenner på fjelltindane til å halda auga med Abimelek, og dei røva alle som for framum der på vegen. Dette fekk Abimelek vita.
26  Ved det leitet kom Ga'al Ebedsson med brørne sine og flutte inn i Sikem, og Sikems-mennene sette lit til han.
27  Dei gjekk ut på marki og hausta vinhagane sine og persa druvone; so heldt dei takkehøgtid og gjekk inn i templet åt guden sin og åt og drakk og banna Abimelek.
28  Og Ga'al Ebedsson sa: Er Abimelek slik mann og sikemitane slike folk at me skulde vera tenarane hans? Er han ikkje son åt Jerubba'al, og Sebul futen hans? Ten dei mennene som ætter frå Hamor*, far åt Sikem! Men kvi skulde me tena denne mannen?
29  Gjev eg hadde hand yver dette folket, so skulde eg snart få Abimelek or vegen. Auka heren din, Abimelek, og kom! kytte han.
30  Då Sebul, byhovdingen, fekk høyra kva Ga'al Ebedsson hadde sagt, vart han harm;
31  han sende i løynd bod til Abimelek og sa: Ga'al Ebedsson og brørne hans er komne til Sikem og øser upp byen mot deg.
32  Tak no i vegen nattars tid med det folket du hev hjå deg, og legg deg på lur på marki;
33  og når det dagast, og soli sprett, so brjot upp og renn fram imot byen! Då fer Ga'al og folket hans ut imot deg, og du kann gjera med han som du fær høve til.
34  So tok Abimelek ut um natti med alle dei folki han hadde hjå seg, og dei la seg på lur mot Sikem i fire flokkar.
35  No bar det so til at Ga'al Ebedsson kom ut og stod i byporten i same belet som Abimelek og folki hans braut fram frå løynlega.
36  Ga'al såg dei og sa til Sebul: Sjå! Det kjem folk ned frå fjelltindane! Sebul svara: Det er skuggen av fjelli du tek for folk.
37  Men Ga'al heldt på og tala og sa: Sjå der kjem det folk ned frå Mid-fjellet, og ein flokk kjem etter den vegen som ber til Trollmann-eiki.
38  Då sa Sebul: Kvar er no dei store ordi dine, du som sa: Er Abimelek slik mann at me skulde vera tenarane hans? Sjå, der er dei folki som du vyrde so lite. Drag no ut og strid imot dei!
39  Då drog Ga'al ut med Sikems-mennene i fylgje og stridde mot Abimelek.
40  Men Abimelek vann yver han og jaga han fyre seg, og det vart eit stort mannefall heilt burtåt byporten.
41  Sidan gav Abimelek seg til i Aruma, og Sebul dreiv Ga'al og brørne hans burt; dei måtte ikkje vera i Sikem.
42  Dagen etter skulde Sikems-folket ut på marki. Det fekk Abimelek vita;
43  då tok han og bytte mannskapet sitt i tri flokkar og la seg på lur på marki, og då han såg at folket kom ut or byen, sette han på dei og hogg dei ned.
44  Sjølv sprang han fram og tok støde i byporten med den flokken som fylgde han, og dei hine tvo flokkane rende på alle dei som var ute på marki, og slo dei i hel.
45  Abimelek kringsette byen heile den dagen og tok han og drap folket som var der; byen reiv han ned og strådde tufti med salt.
46  Då folket i Sikems-borgi høyrde det, gjekk dei alle inn i tårnet som høyrde til templet åt El-Berit*.
47  So snøgt som Abimelek fekk vita at alt folket i Sikems-borgi hadde flokka seg i hop på ein stad,
48  gjekk han med alle mennene sine upp på Salmon-fjellet. Han tok ei øks i handi og hogg greiner av trei, tok dei upp, la dei på herdi og sa til mennene sine: Skunda dykk og gjer like eins som de såg eg gjorde!
49  Då hogg alle mennene og kvar si byrd med kvist og fylgde etter Abimelek. So la dei veden uppetter tempeltårnet og sette med den eld på tårnet. Soleis umkomst alt folket i Sikems-borgi, um lag tusund menner og kvinnor.
50  Sidan gjekk Abimelek mot Tebes; den byen og kringsette han og tok.
51  Midt i byen var det eit fast tårn; dit rømde alle menner og kvinnor, alt folket i byen, og dei stengde etter seg og gjekk upp på taket.
52  Då Abimelek kom til tårnet, kringsette han det; So gjekk han fram til porten og vilde setja eld på.
53  Då var det ei kvinna som kasta ein kvernstein ned på hovudet hans, so hausen brotna.
54  Abimelek ropa svint på sveinen som bar våpni hans, og sa: Drag sverdet ditt og drep meg, so det ikkje skal segjast at ei kvinna slo meg i hel! Då stakk sveinen sverdet gjenom han, og han døydde.
55  Og då Israels-mennene såg at han var slokna, gjekk kvar heim til sitt.
56  Soleis hemnde Gud den ugjerningi Abimelek gjorde mot far sin då han drap dei sytti brørne sine.
57  Og alt det vonde Sikem-mennene hadde gjort, let Gud koma attyver dei; Den forbanningi Jotam Jerubba'alsson hadde lyst, fekk dei sanna.
 
 
# Dommernes bok 10
1  Etter Abimelek stod Tola fram og berga Israel. Han var son åt Pua Dodoson av Issakars-ætti, og budde i Samir på Efra'ims-fjellet.
2  Han styrde i Israel i tri og tjuge år. So døydde han og vart gravlagd i Samir.
3  Etter han stod Ja'ir frå Gilead fram og styrde Israel i tvo og tjuge år.
4  Han hadde tretti søner; dei reid på tretti asenfolar og åtte tretti tjeldbyar, som endå i dag vert kalla Ja'irs-byane; dei ligg i Gilead-landet.
5  Då Ja'ir døydde, vart han gravlagd i Kamon.
6  Men Israels-borni gjorde atter det som var Herren imot, og dyrka Ba'alane og Astarte-bileti og Arams-gudane og Sidons-gudane og Moabs-gudane og ammonitargudane og filistargudane; dei vende seg frå Herren og dyrka ikkje han.
7  Då vart Herren brennande harm på Israel. Han slepte dei i hendene på filistarane og ammonitane,
8  og dei tok same året til å trengja og trælka Israels-borni; i attan år trengde dei alle Israels-borni som budde på hi sida Jordan. I Amoritar-landet, i Gilead.
9  Ammons-borni sette jamvel yver Jordan og stridde mot Juda og Benjamin og mot Efra'ims-ætti, og Israel kom i stor naud.
10  Då ropa Israels-borni til Herren og sa: Me hev synda mot deg! Me hev vendt oss frå vår Gud og dyrka Ba'alane.
11  Og Herren sa til Israels-borni: Hev eg ikkje berga dykk frå egyptarane og frå amoritane, frå Ammons-borni og frå filistarane?
12  Og då sidonarane og amalekitane og maonitane plaga dykk, og de ropa til meg, berga eg dykk frå dei og.
13  Men de vende dykk frå meg og dyrka andre gudar; difor vil eg ikkje hjelpa dykk meir.
14  Gakk burt og kalla på dei gudane som de hev valt! Lat dei hjelpa dykk no de er i slik naud!
15  Då sa Israels-borni til Herren: Me hev synda! Gjer med oss som du synest, berre du vil hjelpa oss denne gongen!
16  So hadde dei frå seg dei framande gudane og tente Herren; då kunde han ikkje tola å sjå på Israels naud.
17  Ammons-borni baud ut heren sin og lægra seg i Gilead. Då samla Israels-borni seg og slo læger i Mispa.
18  Og herfolket, Gileads-hovdingana, sa seg imillom: Kvar er den mannen som vil ganga fyrst i striden mot ammonitane? Han skal vera hovding yver alle Gileads-buane.
 
 
# Dommernes bok 11
1  Jefta frå Gilead var ei gjæv kjempa. Han var son åt ei skjøkje, men Gilead var far hans.
2  Med kona si hadde Gilead og søner; då dei vart vaksne, jaga dei Jefta burt og sa til han: Du fær ingen lut i arven etter far vår; for du er son åt ei framand kvinna.
3  Då rømde Jefta for brørne sine og sette seg ned i Tob-land, og det samla seg mange lause karar ikring han og var med han på ferdene hans.
4  So leid det av ei tid; då var det ammonitane gjorde åtak på Israel,
5  og då ammonitane bar våpen mot Israel, tok styresmennene i Gilead ut og vilde henta Jefta heim frå Tob-land.
6  Og dei sa til han: Kom og ver føraren vår, so vil me strida mot ammonitane!
7  Men Jefta sa: Var det ikkje de som hata meg og dreiv meg burt frå heimen min? Kvi kjem de då til meg no som de er i naud?
8  Styresmennene svara: Det er då difor me no kjem att til deg; gjeng du med oss og strider mot ammonitane, so skal du vera hovdingen vår og råda yver alle Gileads-buane.
9  Då sa Jefta til styresmennene i Gilead: Vert eg med dykk heim og strider mot ammonitane, og Herren gjev dei i mi makt, so er det eg som skal vera hovdingen dykkar!
10  Og dei svara: Herren skal vera vitne millom oss. Han late hemnen råme oss um me ikkje gjer som du segjer!
11  Då gjekk Jefta med styresmennene; folket sette han til sin hovding og førar, og i Mispa tok han upp att alle ordi sine for Herrens åsyn.
12  So sende han bod til ammonitarkongen og sa: Hev me noko ubytt, eg og du, sidan du kjem hit og gjer åtak på landet mitt?
13  Då sa ammonitarkongen til sendemennene åt Jefta: Då Israel kom frå Egyptar-land, tok dei landet mitt, frå Arnon til Jabbok, og til Jordan. Gjev det no att med godo!
14  Og Jefta sende endå ein gong bod til Jefta ammonitarkongen
15  med dei ordi: So segjer Jefta: Israel hev ikkje teke land frå Moab eller frå Ammon.
16  På vegen frå Egyptar-land for Israel igjenom øydemarki til Raudehavet og kom til Kades.
17  Då sende dei bod til kongen i Edom og sa: Kjære, lat oss få fara gjenom landet ditt! Men Edom-kongen høyrde ikkje på dei. Til Moab-kongen sende dei og bod; men han vilde ikkje heller. So gav dei seg til i Kades.
18  Sidan heldt dei fram gjenom øydemarki. Dei for utanikring Edomitar-landet og Moabitar-landet, til dei kom austanum Moab og lægra seg på hi sida Arnon; dei kom ikkje inn på Moabs grunn; for Arnon er landskilet åt Moab.
19  So sende Israel bod til Sihon, amoritarkongen, kongen i Hesbon, og sa: Kjære, lat oss få fara gjenom landet ditt, so me kjem dit me skal!
20  Men Sihon trudde ikkje Israel so vel at han torde lata dei fara gjenom riket sitt; han samla heile heren sin, og dei lægra seg i Jahsa og gav seg i strid med Israel.
21  Og Herren, Israels Gud, gav Sihon og heile heren hans i Israels hender; Israel slo dei og la under seg alle amoritarbygdene der i landet;
22  heile Amoritarriket la dei under seg, frå Arnon til Jabbok og frå øydemarki til Jordan.
23  So hev då Herren, Israels Gud, teke landet frå amoritane og gjeve det til folket sitt, til Israel, Og no vil du eigna det til deg?
24  Er det ikkje so at det som Kamos, guden din, let deg vinna, det eignar du til deg, og alt det som Herren vår Gud gjer rydigt for oss, det eignar me til oss?
25  Er då du so mykje betre enn Balak Sipporsson, Moab-kongen? Tretta han med Israel eller tok på dei?
26  No er det tri hundrad år sidan Israel busette seg i Hesbon og dei byane som ligg umkring, og i Aroer og byane der umkring og i alle byane langsmed Arnon; kvi hev de ikkje teke dei att i all den tidi?
27  Eg hev ikkje gjort deg noko vondt; men du gjer meg stor urett med di du tek på meg. Herren, som er domaren, skal i dag døma millom Israel og Ammon.
28  Men ammonitarkongen vilde ikkje høyra på det bodet Jefta sende han.
29  Då kom Herrens Ande yver Jefta, og han for gjenom Gilead og Manasse; so for han fram til Mispa i Gilead, og frå Mispa i Gilead for han fram imot ammonitane.
30  Og Jefta gjorde ein lovnad til Herren og sa: Gjev du ammonitane i hendene mine,
31  då skal den som gjeng ut or husdøri mi og møter meg når eg kjem vel heim att frå ammonitane, då skal den høyra Herren til; eg skal ofra han til eit brennoffer.
32  So for han fram imot ammonitane og stridde mot dei, og Herren gav dei i hendene hans.
33  Han slo dei og tok frå dei landet frå Aroer til burtimot Minnit, tjuge byar, og alt til Abel-Keramim; det vart eit stort mannefall på dei, og Ammons-borni laut bøygja seg under Israel.
34  Då Jefta kom heim att til garden sin i Mispa, gjekk dotter hans ut imot han og fagna han med trummor og dans; Ho var einaste barnet hans; umfram henne hadde han ikkje anten son eller dotter.
35  Med det same han fekk sjå henne, reiv han sund klædi sine og ropa: Å, dotter mi, for ei sorg du valdar meg, for ei ulukke du fører meg i! Eg hev gjort so dyr ein lovnad til Herren, og eg kann ikkje taka att ordet mitt.
36  Då sa ho til han: Far, hev du gjort so dyr ein lovnad til Herren, so gjer det med meg som du gav ordet ditt på, sidan Herren let deg få hemn yver ammonitane, uvenene dine.
37  Men ein ting vilde eg gjerne skulde gjerast for meg, sa ho til far sin: Lat meg vera fri tvo månader, so eg kann ganga ned på heidane med venone mine og gråta yver mitt unge liv, eg som lyt fara burt møy!
38  Han svara: Gjer so! og sa ho kunde vera burte tvo månader. So gjekk ho med venone sine og gret på heidane yver sitt unge liv.
39  Men då tvo månadene var lidne, kom ho att til far sin, og då gjorde han med henne det som han hadde lova; og ho hadde aldri vore nær nokon mann. Sidan vart det sed i Israel
40  at Israels-døtterne år for år gjeng av og syng minnekvede um dotter åt Jefta frå Gilead fire dagar um året.
 
 
# Dommernes bok 12
1  Efra'imitane baud ut mannskapet sitt og for nordetter, og dei sa til Jefta: Kvi sende du ikkje bod etter oss då du for av stad og vilde strida mot ammonitane? No vil me setja eld på huset du bur i.
2  Då sa Jefta til dei: Eg og folket mitt låg i ein hard strid med ammonitane; då ropa eg på dykk, men de hjelpte meg ikkje imot dei;
3  og då eg såg at de ikkje vilde hjelpa, våga eg livet og for imot ammonitane, og Herren gav dei i hendene mine. Kvi kjem de so no farande og vil slåst med meg?
4  So samla han alle Gileads-mennene og stridde mot Efra'im. Og Gileads-mennene hogg efra'imitane ned; for di dei hadde sagt: De er rømingar frå Efra'im! Gilead ligg midt i Efra'im, midt i Manasse.
5  Dei stengde vadi yver Jordan for efra'imitane, og kvar gong det kom ein efra'imit som hadde rømt ifrå slaget og vilde sleppa yver, spurde dei: Er du efra'imit? Han svara: Nei.
6  Då sa dei til han: Seg sjibbolet! Men han sa sibbolet; for han kunde ikkje segja det rett. So greip dei han og drap han innmed Jordan-vadi. Den gongen fall det tvo og fyrti tusund mann av Efra'ims-ætti.
7  Jefta styrde Israel i seks år. So døydde Jefta frå Gilead og vart gravlagd i ein av Gileads-byane.
8  Etter han var Ibsan frå Betlehem domar i Israel.
9  Han hadde tretti søner; tretti døtter gifte han burt, og tretti sonekonor henta han heim; han styrde Israel i sju år.
10  So døydde Ibsan og vart gravlagd i Betlehem.
11  Etter han var Elon av Sebulons-ætti domar i Israel. Han styrde Israel i ti år.
12  So døydde Elon av Sebulons-ætti og vart gravlagd i Ajalon i Sebulons-landet.
13  Etter han var Abdon Hillelsson frå Piraton domar i Israel.
14  Han hadde fyrti søner og tretti sonesøner. Dei reid på sytti asenfolar. Han styrde Israel i åtte år.
15  So døydde Abdon Hillelsson frå Piraton og vart gravlagd i Piraton i Efra'ims-land, på Amaleks-fjell.
 
 
# Dommernes bok 13
1  Men Israels-borni gjorde atter det som var Herren imot. Då let han filistarane få makt yver dei i fyrti år.
2  Det var ein mann av Dans-ætti som heitte Manoah. Han budde i Sora. Kona hans var ikkje barnkjømd; ho hadde aldri ått barn.
3  Og Herrens engel synte seg for kona og sa: Kjære, eg veit at du er ikkje barnkjømd og aldri hev ått barn; men du skal verta umhender og eiga ein son.
4  Akta deg no og drikk ikkje vin eller sterk drykk og et ikkje noko ureint!
5  For no vert du umhender og fær ein son; på hans hovud må det aldri koma rakekniv; for sveinen skal vera ein Guds nasirear alt frå mors liv, og han skal gjera upptaket til å berga Israel frå filistarane.
6  So kom kona og sa til mannen sin: Det kom ein gudsmann til meg; han var å sjå til som Guds engel, fælande ageleg; men eg spurde ikkje kvar han var ifrå, og ikkje sa han meg namnet sitt.
7  Han sa til meg: Du skal verta umhender og eiga ein son; drikk no ikkje vin eller sterk drykk og et ikkje noko ureint! For sveinen skal vera ein Guds nasirear frå morsliv og til sin døyande dag.
8  Då bad Manoah til Herren og sa: Høyr meg, Herre! Lat den gudsmannen som du sende, koma hit att og læra oss korleis me skal fara med det barnet som skal koma til verdi!
9  Og Gud høyrde Manoahs bøn, og Guds engel kom att til kona ein gong ho sat utpå marki, og Manoah, mannen hennar, ikkje var med henne.
10  Då sprang ho svint heim og fortalde det til mannen sin og sa: No hev han synt seg for meg att, den mannen som kom til meg her um dagen.
11  Manoah reiste seg og fylgde kona si, og då han kom til mannen, spurde han: Er du den mannen som hev tala til kona mi? Han svara: Ja.
12  Manoah sa: Når det no gjeng fram det som du sa, korleis skal me då stella oss med sveinen, og korleis skal me fara med han.
13  Då svara Herrens engel: Alt det eg nemnde for kona, lyt ho akta seg for.
14  Ho må ikkje eta noko som kjem av vintreet, og ikkje drikka vin eller sterk drykk og ikkje eta noko ureint; alt det eg hev sagt til henne, lyt ho halda seg etter.
15  Då sa Manoah: Kann du ikkje bia eit bel, so me fær stella til eit kje for deg!
16  Men Herrens engel svara: Um eg biar, so et eg like vel ikkje av maten din. Men vil du laga til eit brennoffer, so ofra det til Herren! For Manoah visste ikkje at det var Herrens engel.
17  Då sa Manoah til Herrens engel: Kva er namnet ditt? - so me kann få æra deg når det hender, det som du hev sagt.
18  Kvi spør du um namnet mitt? - Det er eit underleg namn!
19  So tok Manoah kjeet og matofferet og ofra det på berget til Herren. Då hende det eit stort under, so Manoah og kona hans såg på det;
20  Då logen steig upp frå altaret mot himmelen, då for Herrens engel upp i altarlogen. Då Manoah og kona hans såg det, kasta dei seg å gruve på jordi.
21  Herrens engel synte seg ikkje oftare for Manoah og kona hans; då skyna Manoah at det var Herrens engel,
22  og han sa til kona si: No lyt me døy; for me hev set Gud!
23  Men kona svara: Hadde Herren havt hug til å drepa oss, so hadde han ikkje teke imot brennoffer og matoffer av oss, og me hadde ikkje fenge set alt dette og ikkje fenge høyrt slikt som det me høyrde no.
24  Då det leid på, fekk kona ein son og kalla han Samson. Guten voks upp, og Herren velsigna han.
25  Det var i Dans-lægret millom Sora og Estaol Herrens Ande fyrst tok til å driva han.
 
 
# Dommernes bok 14
1  Ein gong bar det so til at Samson gjekk ned til Timnata; der fekk han sjå ei filistargjenta.
2  Då han kom heim att, fortalde han det til far sin og mor si og sa: Eg såg ei filistargjenta i Timnata; henne lyt de festa til kona åt meg.
3  Då sa foreldri hans til han: Finst det då ingi gjenta hjå frendane dine eller i heile vårt folk, sidan du vil ganga av og få deg ei kona hjå dei u-umskorne filistarane? Men Samson svara far sin: Henne lyt du festa åt meg! Ho er den som eg likar.
4  Foreldri hans skyna ikkje at dette kom frå Herren, for han søkte eit høve til å koma innpå filistarane - den gongen rådde filistarane i Israel.
5  So gjekk Samson og foreldri hans ned til Timnata. Då dei kom til vinhagane utanfor byen, for ei ung løva burande imot han;
6  då kom Herrens Ande yver han, og han tok løva og sleit henne sund med berre nevane som det skulde vore eit kje; men han sa ikkje til foreldri sine kva han hadde gjort.
7  So gjekk han ned og tala med gjenta; og han lika henne framifrå godt.
8  Um ei tid for han ned att og vilde gifta seg med henne. So tok han av vegen, vilde sjå løva som han hadde drepe; då fann han eit biebol med honning i skrovet hennar.
9  Han tok honningen ut og heldt han i hendene og åt med han gjekk frametter, og då han kom til foreldri sine, gav han dei og, og dei åt; men han sa det ikkje til dei at han hadde funne honningen i løveskrovet.
10  Då far hans kom ned til bruri, gjorde Samson eit gjestebod der, som dei unge mennene hadde for vis.
11  Og so snart dei fekk sjå han, fann dei han tretti brursveinar; dei var stødt med han,
12  og ein dag sa Samson til dei: No vil eg bjoda dykk ei gåta! Løyser de henne åt meg innan dei sju gjestebodsdagane er ute, og løyser de henne rett, so skal eg gjeva dykk tretti fine skjortor og tretti festklædningar;
13  men kann de ikkje løysa henne, skal de gjeva meg tretti fine skjortor og tretti festklædningar. Dei svara: Seg fram gåta di, so me fær høyra henne!
14  Då sa han: Av ein etar kom etande, av den sterke kom søtt. So gjekk det tri dagar, og dei var ikkje god til å løysa gåta.
15  Den sjuande dagen sa dei til bruri: Sjå du kann få lokka mannen din til å segja oss løysingi på gåta, elles brenner me upp både deg og folket ditt! Er det for å arma oss ut at de hev bede oss hit?
16  Då gret bruri framfyre han og sa: Du held ikkje av meg! Du berre hatar meg! Du hev bode landsmennene mine ei gåta, men meg hev du ikkje sagt korleis ho skal løysast! Han svara: Eg hev ikkje sagt det til far min og mor mi; skulde eg so segja det til deg?
17  Men ho hekk yver han med gråt alle dei sju dagane som gjestebodet varde, og den sjuande dagen sa han det til henne, av di ho plaga han so. So løyste ho gåta for landsmennene sine.
18  Og fyrr soli gladde den sjuande dagen, kom mennene i byen og sa til han: Kva er søtare enn honning? Kva er sterkare enn løva? Då svara Samson: Hadde de ikkje pløgt med mi kviga, so hadde de ikkje løyst mi gåta.
19  Og Herrens Ande kom yver han; han gjekk ned til Askalon og slo i hel tretti filistarar, tok klædi deira og let dei som hadde løyst gåta, få dei til høgtidsklede; og harm som han var, for han heim att til garden åt far sin.
20  Men kona hans vart gjevi til den brursveinen som han hadde valt seg til fylgjesmann.
 
 
# Dommernes bok 15
1  Då det leid um ei tid, og dei hadde teke til med kveiteskurden, kom Samson og vilde lydast til kona si. Han hadde med seg eit kje og sa: Lat meg få koma inn i kammerset til kona mi! Men far hennar vilde ikkje gjeva han lov til det
2  og sa: Eg tenkte so visst at du ikkje lika henne meir, og so gav eg henne til brursveinen din. Kann du ikkje taka den yngre systeri i staden? Ho er då mykje venare!
3  Då sa Samson: Denne gongen er eg saklaus um eg gjer filistarane vondt.
4  Han gjekk av og fanga tri hundrad revar, fann seg faklar, batt revane i hop etter rovone, tvo og tvo, og feste ein fakkel millom kvart rovepar.
5  So kveikte han eld i faklane og slepte revane inn på åkrane åt filistarane. Soleis brende han upp alt kornet dei hadde ute, både skore og uskore, og alle oljehagar.
6  Då spurde filistarane: Kven hev gjort dette? Folk svara: Samson, mågen åt timniten. Det var for di verfaren hadde teke kona hans og gjeve til brursveinen. So for filistarane derupp og brende inne både kona og far hennar.
7  Då sa Samson til dei: Fer de soleis åt, so skal eg visst ikkje kvila fyrr eg fær hemnt meg på dykk.
8  So slo han dei so dei stupte i kross og i krok, og det vart eit stort mannefall på dei. Sidan for han ned til Etam-djuvet og gav seg til der.
9  Då kom filistarane upp i Juda-fylket og lægra seg der, og dei spreidde seg utyver i Leki.
10  Og Juda-mennene sa: Kvi kjem de hit og tek på oss? Dei svara: Me vil binda Samson og gjera like eins mot han som han hev gjort mot oss.
11  So for tri tusund mann av Juda-ætti ned til Etam-djuvet, og dei sa til Samson: Veit du ikkje at filistarane råder her i landet? Kvi hev du då gjort oss dette? Han svara: Som dei gjorde mot meg, so hev eg gjort mot dei.
12  Då sa dei: Me er komne hit for å binda deg og gjeva deg i hendene på filistarane. Samson sa: Lova meg at ikkje de vil slå meg i hel!
13  Dei svara: Nei, me vil berre binda deg og gjeve deg i hendene deira; me vil ikkje drepa deg. So batt dei han med tvo nye reip og førde han upp or djuvet.
14  Då han kom til Leki, sprang filistarane imot han med glederop. Då kom Herrens Ande yver han, og reipi på armane hans vart som brend tråd; bandi datt av hendene hans som dei var morkna.
15  So fann han eit friskt kjakebein av eit asen; det greip han og slo i hel tusund mann med det.
16  Då sa Samson: Med asenkjaken slo eg ein hop og tvo; med asenkjaken slo eg tusund mann.
17  Då han hadde sagt dette, kasta han kjakebeinet frå seg, og sidan kalla dei den staden Ramat-Leki*.
18  Men so vart han so brennande tyrst. Då ropa han til Herren og sa: Du hev hjelpt tenaren din til å vinna denne store sigeren! Skal eg no døy av torste og falla i hendene på dei u-umskorne?
19  Då opna Gud den hola som er i Leki, og det rann vatn utor henne, so han fekk drikka; då rådde han atti og kvikna til. Difor kalla dei den kjelda En-Hakkore*; ho er endå i Leki.
20  Samson styrde Israel i tjuge år; det var i filistartidi.
 
 
# Dommernes bok 16
1  Ein gong kom Samson til Gasa; der fekk han sjå ei skjøkja, og gjekk inn til henne.
2  Då det spurdest bland folket i Gasa at Samson var komen der, ringa dei han inne og lurde på han innmed byporten heile natti, men heldt seg elles rolege med natti var. Dei tenkte: Me vil bia til det dagast; då skal me slå han i hel.
3  Samson vart liggjande til midt på natti. Midnattsbel reis han upp. Han tok tak i dørene i byporten og i båe portstolpane og rykte dei upp i hop med bommen, la dei på herdane og bar dei upp på toppen av det fjellet som ligg midt for Hebron.
4  Sidan la han hug til ei kvinna i Sorekdalen, som heitte Dalila.
5  Då kom filistarhovdingane upp til henne og sa: Sjå um du kann få lokka han til å segja deg kvar han hev den store styrken sin frå, og korleis me kann råda med han og binda han, so me fær døyvt han! Då skal me gjeva deg elleve hundrad* sylvsekel kvar.
6  So sa Dalila til Samson: Kjære, seg meg kvar du hev den store styrken din frå, og korleis du kann bindast, so ein fær døyvt deg!
7  Samson svara: Dersom dei bind meg med sju rå senestrenger som ikkje hev vorte turre, so veiknar eg og vert som eit anna menneske.
8  Då kom filistarhovdingane upp til henne med sju rå senestrenger som ikkje hadde vorte turre; dei batt ho han med,
9  og i kammerset hadde ho folk sitjande og lura. So ropa ho: Filistarane er yver deg, Samson! Då sleit han sund strengene som ein strytråd brest når han kjem innåt elden, og ingen fekk vita kvar han hadde styrken sin frå.
10  So sa Dalila til han: Du hev narra meg og loge for meg! Kjære, seg meg no korleis du kann bindast!
11  Han svara: Dersom dei bind meg vel med nye reip som aldri hev vore bruka til noko, so veiknar eg og vert som eit anna menneske.
12  So tok Dalila nye reip og batt han med og ropa: Filistarane er yver deg, Samson! Og i kammerset sat det folk og lurde. Men han sleit reipi av armane sine som det var tråd.
13  Då sa Dalila til han: Til dessa hev du narra meg og loge for meg! Seg no korleis du kann bindast! Han svara: Dersom du vev dei sju hårflettene mine i hop med varpet i veven.
14  So slo ho dei fast med vevskeii og ropa: Filistarane er yver deg, Samson! Då vakna han or svevnen og rykte ut både vevskeii og varpet.
15  So sa ho til han: Korleis kann du segja du hev meg kjær når du ikkje hev tiltru til meg? No hev du narra meg tri gonger og ikkje sagt meg kvar du hev den store styrken din frå.
16  Som ho no tagg og truga dag etter dag og aldri let han få fred, vart han so leid seg at han vilde mest døy,
17  og so opna han heile sitt hjarta for henne og sa: Det hev aldri kome rakekniv på mitt hovud; for eg hev vore ein Guds nasirear alt frå morsliv. Vert eg raka, so fer styrken min frå meg; eg veiknar og vert som alle andre menneske.
18  Då skyna Dalila at han hadde sagt henne heile sanningi; ho sende bod etter filistarhovdingane og sa: Kom no upp! For denne gongen hev han sagt meg heile sanningi. Då kom filistarhovdingane upp til henne, og hadde pengane med seg.
19  So svævde ho Samson i fanget sitt og ropa på ein mann ho hadde sitjande der, og let han raka av dei sju hårflettone hans; då tok ho til å plaga han, og styrken hans for frå han.
20  Og Dalila ropa: Filistarane er yver deg, Samson! Då vakna han or svevnen og tenkte: Eg skal gjera meg fri og rista meg laus, som so mang ein gong fyrr. For han visste ikkje at Herren hadde vendt seg ifrå han.
21  Filistarane tok Samson og stakk ut augo på han og førde han ned til Gasa. Der batt dei han med dobbel koparlekkja, og han laut sveiva handkverni i fangehuset.
22  Men håret hans tok til å veksa med same det var raka.
23  So kom Filistarhovdingane i hop og bar fram eit stort slaktoffer for Dagon, guden sin, og heldt fest; for dei sa: Vår gud hev gjeve Samson, vår uven, i vår makt.
24  Og då folket fekk sjå han, lova dei guden sin og sa: Vår gud hev gjeve uvenen vår i våre hender, han som herja landet vårt og drap so mange av oss.
25  Som dei no var komne på godlag, ropa dei: Henta Samson hit, so han kann leika for oss! Då henta dei Samson or fangehuset, og han laut leika for dei. Dei sette han millom stolpane.
26  Då sa Samson til guten som leidde han: Slepp meg, og lat meg få halda i dei stolpane som huset kviler på, og stydja meg innåt dei.
27  Men huset var fullt av menner og kvinnor; alle filistarhovdingane var der, og på taket var det um lag tri tusund menner og kvinnor, som såg på medan Samson leika.
28  Og Samson kalla på Herren og sa: Herre, Herre! Kom meg i hug og styrk meg denne eine gongen, min Gud, so eg fær hemnt meg på filistarane for eitt av dei tvo augo mine.
29  So femnde han kringum båe midstolpane som huset kvilde på, og klemde dei innåt seg, ein med høgre og ein med vinstre handi.
30  Og han sa: Lat meg døy i hop med filistarane! So tok han i med all si makt då ramla huset i hop yver hovdingane og yver alt folket som var der, og dei som han drap då han døydde, var fleire enn dei han hadde drepe med han levde.
31  Men brørne hans og alt skyldfolket kom ned og tok han og førde han heim og sette han ned i gravstaden åt Manoah, far hans, millom Sora og Estaol. Då hadde han styrt Israel i tjuge år.
 
 
# Dommernes bok 17
1  Mika heitte ein mann som budde i Efra'ims-fjelli.
2  Han sa til mor si: Dei elleve hundrad* sylvsekel som vart tekne frå deg - du lyste endå for den skuld ei forbanning, som eg høyrde på - dei pengane er hjå meg; det er eg som hev teke dei. Då sa mori: Herren velsigne deg, min son!
3  So gav han dei elleve hundrad sylvsekel att til mor si. Då sa ho: Desse pengane vigjer eg no til Herren og gjev dei frå meg til bate for son min, so han kann gjera eit utskore bilete med eit støypt fotstykke til, og no skal du få dei att.
4  So tok ho tvo hundrad sekel av pengane han kom att med, og gav dei til ein gullsmed, og han gjorde for dei eit utskore bilete med eit støypt fotstykke til; det var sidan på garden hans Mika.
5  Og Mika var slik mann at han hadde eit gudshus, og hadde gjort ein messehakel og husgudar og hadde vigt ein av sønene sine til å vera prest for seg.
6  I dei dagar var det ingen konge i Israel; kvar mann gjorde som han hadde hug til.
7  Det var ein ung mann frå Betlehem i Juda; han var av Levi-ætti, av den greini som åtte heime i Juda-fylket, og der heldt han til.
8  Den mannen flutte burt frå byen sin, frå Betlehem i Juda, og vilde finna seg ein verestad kvar det kunde høva. På ferdi si kom han til Efra'ims-fjelli og til garden hans Mika,
9  og Mika spurde han: Kvar kjem du frå? Han svara: Eg er ein levit frå Betlehem i Juda, og no er eg ute og ferdast og vil finna meg ein verestad kvar det kann høva,
10  Då sa Mika til han: Gjev deg til hjå meg, og ver far og prest for meg! Eg skal gjeva deg ti sylvsekel for året og halda deg med kost og klæde. So steig leviten innanfor.
11  Han gjekk med på å vera hjå mannen og vart som ein av sønene hans.
12  Mika vigde den unge leviten til prest for seg, og han vart verande i huset hans Mika.
13  Og Mika sa: No veit eg at Herren vil gjera vel mot meg, sidan eg hev fenge ein levit til prest.
 
 
# Dommernes bok 18
1  I den tidi fanst det ingen konge i Israel. Og i den tidi leita Dans-ætti etter eit odelsland til å busetja seg i; for det hadde ikkje til den dag falle nokon arvlut på dei, som på dei andre Israels-ættene*.
2  Dans-borni sende ut fem mann av heile si ætt, djerve karar frå Sora og Estaol, som skulde endefara landet og sjå det vel yver, og dei sa til dei: Far no i veg og sjå dykk vel um i landet! Mennene kom til garden hans Mika i Efra'ims-fjellet og vart der um natti.
3  For då dei for frammed husi hans Mika, kjende dei att målet åt den unge leviten, og so tok dei av vegen og spurde han: Kven hev ført deg hit? Kva gjer du her, og korleis hev du det?
4  So sa han dei kva Mika hadde gjort for han, og at han hadde leigt han til prest for seg.
5  Då sa dei: Kjære deg, spør Gud for oss, so me får vita um den ferdi me hev fyre oss skal lukkast!
6  Presten svara: Far i fred! Gud hev augo med dykk på ferdi dykkar.
7  Då for dei sin veg, dei fem mennene, og kom til La'is; og dei såg at folket der i bygdi levde sutlaust på same vis som sidonarane, roleg og sutlaust; det fanst ingen i landet som gjekk dei for nær i nokon ting, ingen einvaldsherre; langt var dei frå sidonarane og hadde ikkje noko å gjera med anna folk.
8  So kom dei heim att til brørne sine i Sora og Estaol, og brørne deira spurde: Kva tidender kjem de med?
9  Dei svara: Kom, lat oss fara i veg og taka på La'is-buane! Me hev skoda landet; det er eit ovgodt land. Og de sit berre og tegjer? Dryg ikkje med å taka på vegen til det landet og eigna det til dykk!
10  Når de kjem dit, kjem de til eit folk som ikkje kjem i hug nokon fåre, og landet er romsamt og vidt. Gud hev gjeve det i hendene dykkar - eit land der det ikkje vantar nokon verdeleg ting.
11  So for dei i vegen, seks hundrad fullvæpna mann av Dans-ætti, frå Sora og Estaol.
12  Då dei var komne upp i høgdi, slo dei læger i Kirjat-Jearim i Juda-fylket; difor hev den staden vore kalla Dans-lægret alt til denne dag; det er vestanfor Kirjat-Jearim.
13  Derifrå for dei yver til Efra'ims-fjelli og kom til garden hans Mika.
14  Då tok dei til ords, dei fem mennene som hadde vore til La'is-bygdi og speia, og dei sa til brørne sine: Veit de at i desse husi er det ein messehakel og husgudar og eit utskore bilete med eit støypt fotstykke til? So veit de vel kva de lyt gjera?
15  So tok dei av vegen der og kom til huset åt den unge leviten på garden hans Mika og helsa på han.
16  Der stod no i portledet seks hundrad fullvæpna mann av Dans-ætti;
17  og dei fem mennene som hadde vore der i landet og speia, gjekk upp på garden og inn i gudshuset og tok det utskorne biletet og messehakelen og husgudane og det støypte fotstykket, medan presten stod i portledet hjå dei seks hundrad fullvæpna mennene.
18  Då no desse karane hadde vore inn i huset hans Mika og teke det utskorne biletet med messehakelen og husgudane og det støypte fotstykket, so sa presten til dei: Kva er det de gjer?
19  Dei svara: Teg deg og akta munnen din! Kom heller med oss og ver far og prest for oss! Er det ikkje mykje betre for deg å vera prest for ei heil ætt og grein av Israel enn for ein huslyd?
20  Dette lika presten vel. Han tok messehakelen og husgudane og det utskorne biletet og gav seg med flokken.
21  So snudde dei seg og for av garde og let borni og bufeet og eignelutene sine vera fremst i ferdi.
22  Dei var alt komne langt ifrå garden fyrr mennene i grendi hans Mika fekk samla seg og nådde dei att.
23  Dei ropa etter Dans-borni, og dei vende seg og sa til Mika: Kva er tids, med di du hev samla folki dine?
24  Han svara: De hev teke gudane som eg hev gjort meg, og presten og fare av garde med; Kva hev eg so att? Og endå spør de meg kva er tids!
25  Då sa dei til han: Lat oss ikkje høyra eit ord av deg meir! Elles kunde hug-rame karar rjuka på dykk, so du kom til å missa livet både du og dine.
26  So for dei sin veg, Dans-borni. Og då Mika såg at dei var han for sterke, snudde han um og for heim att.
27  Då Dans-borni hadde teke alle dei ting som Mika hadde kosta seg, og presten som var hjå han, kom dei brått yver La'is, yver eit folk som levde roleg og ikkje kom i hug nokon fåre; folket øydde dei med odd og egg, og byen brende dei upp.
28  Og det var ingen som hjelpte; for dei budde langt ifrå Sidon og hadde ikkje noko å gjera med anna folk. Byen låg i Bet-Rehobdalen. Dans-borni bygde han upp att og vart buande der.
29  Dei kalla byen Dan etter ættefar sin, son åt Israel. Fyrr heitte han La'is.
30  Der sette dei upp att det utskorne biletet, og Jonatan, son åt Gersom, Moses' son*, var prest for Dans-ætti, og so var etterkomarane hans alt til den dagen då landet vart øydt.
31  Det utskorne biletet som Mika hadde gjort seg, vart standande hjå dei so lenge Guds hus var i Silo.
 
 
# Dommernes bok 19
1  På denne tidi, den gongen då det ikkje fanst nokon konge i Israel, var det ein mann av Levi-ætti som heldt til lengst burte på Efra'ims-fjellet. Han fekk seg ei fylgjekone frå Betlehem i Juda-fylket.
2  Men kona var utru mot han og for ifrå han og heim til far sin, til Betlehem i Juda. Der var ho eit bel, fire månader på lag;
3  då for mannen hennar etter henne og vilde tala vel med henne og få henne til å koma att; og han hadde med seg drengen sin og eit par asen. Den unge kona leidde han inn i huset åt far sin, og då faren såg han, vart han glad og tok vel imot han.
4  Og verfar hans, far åt den unge kona, heldt på han, so han vart verande der i tri dagar, og dei åt og drakk, og var der um natti.
5  Tidleg den fjorde dagen gjorde mannen seg reidug og vilde fara i veg. Då sa far åt den unge kona til mågen sin: Få deg fyrst ein bete mat å kveikja deg på! Sidan kann de fara.
6  So sette dei seg ned båe tvo og åt og drakk saman, og far åt den unge kona sa til mannen: Kjære, gjer vel og ver til morgons og hygg deg her!
7  Og då mannen reiste seg og vilde taka ut, nøydde verfaren han so lenge til han gav seg og vart der um natti.
8  Morgonen etter - det var den femte dagen - var han tidleg uppe og vilde taka av stad. Då sa far åt den unge kona: Kjære, få deg fyrst noko å kveikja deg på, og bia so til det lid yver middag! So åt dei i hop, dei tvo.
9  Sidan ferda mannen seg til og vilde taka i vegen med fylgjekona si og drengen. Då sa verfar hans, far åt den unge kona: No lid det alt til kvelds! Kjære, bia til morgons! Sjå korleis dagen hallar! Ver her i natt og hygg deg her! I morgon kann de taka tidleg i vegen, so du kann koma heim att!
10  Men mannen vilde ikkje gjeva seg til der um natti. Han gjorde seg reidug og tok ut og for frametter til han kom midt for Jebus, det er det same som Jerusalem. Med seg hadde han eit par asen med kløv, og fylgjekona var med han.
11  Då dei var innmed Jebus, var dagen langt liden, og drengen sa til husbonden sin: Kom, lat oss taka inn i jebusitarbyen her og vera der med natti!
12  Husbonden svara: Nei, me vil ikkje taka inn i nokon by der det berre bur framande og ikkje israelitar; me vil halda fram til Gibea.
13  Kom, lat oss sjå til å nå ein av dei byane der burte og få hus i Gibea eller Rama! sa han til drengen sin.
14  So heldt dei lenger fram, og då soli gladde, var dei tett ved Gibea i Benjamins-fylket.
15  Der tok dei av vegen og gjekk inn i byen og vilde få hus um natti. Då han kom inn i byen, sette han seg på torget; for det var ingen som baud seg til å gjeva dei hus for natti.
16  Då kom det ut på kvelden ein gamal mann heim frå marki frå arbeidet sitt; han var frå Efra'ims-fjellet, men heldt til i Gibea. Hitt folket der var benjaminitar.
17  Då han såg upp, vart han var ferdamannen på torget og sa til han: Kvar etlar du deg av, og kvar kjem du ifrå?
18  Hin svara: Me kjem frå Betlehem i Juda og skal langt burt på Efra'ims-fjelli, der er eg ifrå. Eg hev vore til Betlehem i Juda og no er eg på vegen til Herrens hus*; men her er ingen som vil hysa meg.
19  Eg hev både halm og for til asni våre og brød og vin til meg og tenestkvinna di og drengen som tenarane din hev med seg; det vantar oss ingen ting.
20  Då sa den gamle mannen: Fred vere med deg! Lat berre meg syta for alt det du treng! Men på torget må du ikkje vera i natt.
21  So fylgde han den framande inn i huset sitt og blanda for åt asni hans, og då dei hadde tvege føtene sine, sette dei seg til bords.
22  Best dei sat og kosa seg, kom mennene i byen, gudlause folk som dei var, og kringsette huset; dei dundra på døri og ropa til den gamle mannen som åtte huset: Lat den karen som hev teke inn hjå deg, koma ut, so me kann få vår vilje med han!
23  Då gjekk huseigaren ut til dei og sa: Far ikkje so, godtfolk! Gjer ikkje vondt! Kom i hug at denne mannen er gjesten min, og gjer ikkje so stygg ei gjerning!
24  Sjå her er dotter mi, som er møy, og fylgjekona hans; dei skal eg senda ut til dykk; so fær de taka dei og gjera med dei som de synest; men denne mannen må de ikkje fara so stygt med!
25  Men karane vilde ikkje høyra på han. Då tok den framande fylgjekona si og leidde henne ut til dei, og dei låg med henne og skamfor henne heile natti og slepte henne ikkje fyrr det leid imot morgonen og tok til å ljosna.
26  I dagrenningi kom kona og seig i hop framfyre døri til det huset der husbonden hennar var; der vart ho liggjande til det var ljost.
27  Då husbonden hennar reis upp um morgonen og let upp husdøri og gjekk ut, vilde fara sin veg, då låg kvinna, fylgjekona hans, framfyre husdøri med hendene på dørstokken.
28  Han sa til henne: Reis deg upp, og lat oss fara i veg! Men han fekk ikkje svar. Då lyfte han henne upp på asnet og tok ut og for til si bygd.
29  Og då han kom heim, treiv han ein kniv og tok fylgjekona si og lema henne sund i tolv luter, og lutene sende han kring i heile Israels-riket.
30  Og alle som såg det, sa: Slikt hev aldri hendt og aldri vore spurt alt ifrå den dagen då Israels-borni for frå Egyptar-land, og til denne dag. Tenk etter, legg råd og seg kva de meiner!
 
 
# Dommernes bok 20
1  Då tok alle Israels-borni ut, og heile lyden frå Dan til Be'erseba og frå Gilead-landet, samla seg alle som ein mann framfor Herren i Mispa.
2  Og dei gjævaste av heile folket, av alle Israels-ætter, steig fram der Guds-folk heldt møte, fire hundrad tusund mann til fots, væpna med sverd.
3  Men Benjamins-borni fekk spurt at Israels-borni var farne upp til Mispa. Då sa Israels-borni: Seg frå korleis det hev gjenge til med denne ugjerningi!
4  Og leviten, mannen åt den kona som var drept, tok til ords og sa: Eg og fylgjekona mi kom til Gibea i Benjamin og vilde få hus der med natti.
5  Men Gibea-mennene baud vondt og kringsette um natti huset eg var i; meg tenkte dei å drepa, og fylgjekona mi valdtok dei, so ho døydde.
6  Då tok eg fylgjekona mi og lema henne sund og sende lutene kring i heile Israels land og rike; for dei hadde gjort eit illverk og ei ugjerning i Israel.
7  No er de samla her, alle Israels-menner; kom no fram med dykkar meining og råd!
8  Då reiste folket seg, alle som ein mann, og sa: Ingen av oss skal draga burt til sitt tjeld og ingen fara heim til sitt hus!
9  Og so vil me gjera med Gibea: Byen skal under lutkast*!
10  No tek me ut ti mann for kvart hundrad av alle Israels ætter og hundrad for kvart tusund, og tusund for kvart titusund; dei skal henta mat til hermennene, so dei, når dei kjem til Gibea i Benjamin, kann gjeva folket der lika for den store ugjerningi dei hev gjort i Israel.
11  So samla dei seg, alle Israels menner, og drog imot byen, sameinte som ein mann.
12  Og Israels-ættene sende bod kring til alle ættgreiner i Benjamin og sa: Kva er dette for ei ugjerning som er gjord hjå dykk?
13  Send ut til oss dei gudlause mennene i Gibea, so me kann slå dei i hel og rydja det vonde ut or Israel! Men Benjamins-borni vilde ikkje høyra på Israels-borni, brørne sine.
14  Dei kom i hop til Gibea frå alle byane sine og vilde draga i strid mot Israels-borni.
15  Den dagen vart folket i Benjamins-byane mynstra; det var seks og tjuge tusund våpnføre mann, umfram Gibea-buane; dei vart mynstra for seg og var sju hundrad i talet, alle saman utvalde hermenner.
16  Millom alt det folket fanst det sju hundrad utvalde hermenner som var keivhendte; alle desse høvde på eit hår med slyngjesteinen; ingen kasta i mist.
17  Benjamin frårekna mynstra Israels-sønene fire hundrad tusund våpnføre mann, som alle var herfolk.
18  Dei gjorde seg reiduge og gjekk upp til Betel og spurde Gud: Kven av oss skal taka fyrst ut i striden mot Benjamins-borni? Herren svara: Juda skal fyrst.
19  Um morgonen braut Israels-borni upp og lægra seg midt imot Gibea.
20  So gjekk dei fram til strid mot Benjamin og fylkte heren sin imot dei burtåt Gibea.
21  Då braut Benjamins-borni fram frå Gibea og la den dagen tvo og tjuge tusund Israels-menner i marki.
22  Men folket, Israels-mennene, herde seg til og fylkte seg atter på same staden som dei hadde fylkt seg fyrste gongen -
23  Israels-borni gjekk upp og gret for Herrens åsyn heilt til kvelds, og dei spurde Herren: Skal eg ganga fram att og strida mot Benjamin, bror min? Og Herren svara: Far imot han! -
24  Då no Israels-borni gjekk fram imot Benjamins-borni dagen etter
25  for Benjamin andre gongen ut imot dei frå Gibea og la endå attan tusund israelitar i marki, alle saman våpnføre menner.
26  Då gjekk alle Israels-borni, heile folket, upp til Betel; der sat dei gråtande for Herrens åsyn og fasta heile den dagen, alt til kvelds; og dei ofra brennoffer og takkoffer for Herrens åsyn
27  Og spurde Herren - for den gongen stod Guds paktkista der,
28  og Pinehas, son åt Eleasar og soneson åt Aron, gjorde den tid tenesta for hans åsyn. - Israels-borni spurde: Skal eg endå ein gong draga ut i striden mot Benjamin, bror min, eller skal eg lata vera? Og Herren svara: Drag ut! I morgon vil eg gjeva han i hendene dykkar.
29  Då la Israel folk i løynlege rundt ikring Gibea,
30  og so for dei tridje gongen mot Benjamins-borni og fylkte seg burtåt Gibea liksom dei fyrre gongene.
31  Benjamins-borni for ut imot dei og vart dregne burt ifrå byen; og liksom dei fyrre gongene felte dei i fyrstningi nokre av folket på ålmannvegane som ber uppetter, den eine til Betel og den andre yver marki til Gibea; det var um lag tretti Israels-menner dei fekk felt.
32  Då sa Benjamins-borni: Dei ryk for oss no som fyrr! Men Israels-borni sa: Lat oss røma, so me fær drege dei burt frå byen og ut på ålmannvegane!
33  So tok alle Israels-mennene ut frå stødet sitt og fylkte seg i Ba'al-Tamar, medan dei som låg i løynlega, braut fram frå sitt støde på Gebasletta.
34  Og ti tusund utvalde stridsmenner av heile Israel gjekk beint mot Gibea. Då vart det ein hard strid; men Benjamins-borni visste ikkje at ulukka var tett innpå dei.
35  Og Herren laga det so at Benjamin rauk for Israel; Israels-borni felte den dagen fem og tjuge tusund og eitt hundrad mann av Benjamins-ætti; alle desse var våpnføre.
36  Benjamins-borni trudde fyrst at Israels-mennene var slegne; for dei drog seg undan for Benjamin, men det var berre av di dei leit på umsåti dei hadde sett mot Gibea.
37  Og no brårende umsåtmennene fram mot Gibea og trengde seg inn og øydde heile byen med odd og egg.
38  Israels-mennene hadde gjort den avtalen med umsåtmennene at dei skulde lata ein tett røyk stiga upp ifrå byen.
39  Då no Israels-mennene snudde ryggen til i striden, og benjaminitane i fyrstningi felte nokre av dei - um lag tretti mann - og sa: Dei ryk for oss, som i den fyrste ota!
40  då tok røyken til å stiga upp frå byen som ein stor stopul, og då benjaminitane såg attum seg, fekk dei sjå at heile byen stod i ein loge, som slo upp mot himmelen.
41  I det same snudde Israels-mennene um. Då vart Benjamins-mennene forfærde; for dei såg at ulukka var tett innpå dei.
42  Dei vende seg og tok vegen til øydemarki for å koma undan Israels-mennene; men striden fylgde dei fot og fet, og jamvel midt i byane vart dei nedhogne, dei som åtte heime der.
43  Israels-mennene ringa Benjamin inne, elte han og trakka han ned der han kvilde, alt til dei var beint i aust for Gibea.
44  Og det fall attan tusund mann av Benjamins-ætti; alle desse var djerve stridsmenner.
45  So snudde dei um og rømde til øydemarki burtimot Rimmons-høgdi. Og Israels-mennene felte på ålmannvegane endå fem tusund mann; Sidan sette dei etter dei til Gideon og felte tvo tusund til.
46  I alt var det fem og tjuge tusund våpnføre mann av Benjamins-ætti som fall den dagen; alle desse var djerve stridsmenner.
47  Då snudde dei um og rømde ut i øydemarki, til Rimmons-høgdi, seks hundrad mann, og dei vart verande på Rimmons-høgdi i fire månader.
48  Men Israels-mennene for attende til Benjamins-landet og øydde det med odd og egg; både byen med sine folk og bufeet og alt det dei fann, og alle byane som fanst der, sette dei eld på.
 
 
# Dommernes bok 21
1  I Mispa hadde Israels-mennene svore: Ingen av oss skal gjeva dotter si til nokon benjaminit!
2  Men då folket kom til Betel, sat dei der for Guds åsyn alt til det vart kveld, og dei storgret
3  og sa: Herre, Israels Gud, kvifor skulde dette henda i Israel at det i dag vantar ei heil ætt av Israel?
4  Tidleg den andre morgonen bygde folket eit altar der og bar fram brennoffer og takkoffer.
5  Då sa Israels-borni: Kven var det millom alle Israels-ættene som ikkje kom upp til Herren saman med lyden? For dei hadde svore sin dyraste eid at den som ikkje kom upp til Herren i Mispa, han skulde lata livet.
6  Israels-borni syrgde yver Benjamin, bror sin, og sa: I dag er det hoggi burt ei heil grein av Israel!
7  Kva skal me gjera for dei som att er, so dei kann få seg konor, når me hev svore ved Herren at me ikkje vil gjeva dei nokor av døtterne våre?
8  So spurde dei att: Var det nokon mann av Israels-folket som ikkje kom upp til Herren i Mispa? Då fekk dei vita at frå Jabes i Gilead var ingen komen til lægret eller til møtet;
9  folket vart mynstra, og då synte det seg at ingen av Jabes-buane frå Gilead var der.
10  So sende lyden tolv tusund stridsmenner dit og sa til dei: Far av stad og hogg ned Jabes-buane i Gilead - kvinnor og born og!
11  Høyr no kva de skal gjera: Kvar karmann og kvar kvinna som hev vore nær nokon karmann og havt samlega med han, skal de bannstøyta.
12  Då fann dei millom Jabes-buane i Gilead fire hundrad ungmøyar som aldri hadde vore nær nokon mann og havt samlega med han, og dei tok dei med seg til lægret i Silo i Kana'ans-land.
13  Og heile lyden sende bod til Benjamins-borni, som var på Rimmons-høgdi, og lova dei fred.
14  Då kom benjaminitane att med ein gong, og Israels-mennene let dei få dei kvinnone som dei hadde spart etter av Jabes-folket i Gilead; men det rakk ikkje til for dei.
15  Og folket syrgde endå yver Benjamin; for Herren hadde hogge eit skard i Israels-folket.
16  Og styresmennene for lyden sa: Kva skal me gjera for dei som att er, so dei kann få seg konor, sidan alle kvinnor i Benjamins-ætti er utrudde?
17  Dei som lever etter av Benjamin, skal få det som ætti hev ått, sa dei; for ei heil ætt av Israel må ikkje ganga til grunns.
18  Men me kann ikkje gjeva dei nokor av døtterne våre. For Israels-sønene hev svore og sagt: Forbanna vere den som gjev dotter si til ein benjaminit!
19  So sa dei: Men høyr no! År um anna held dei ei høgtid for Herren i Silo, som ligg nordanfor Betel, austanfor storvegen som ber frå Betel upp til Sikem, og sunnanfor Lebona.
20  Far dit, sa dei til Benjamins-borni, og legg dykk på lur i vinhagane!
21  Når de då ser at Silo-møyane kjem ut og trør dansen, skal de springa fram or vinhagane og rana dykk kvar si kona millom Silo-møyane og so fara heim til Benjamins-landet.
22  Og når federne eller brørne deira kjem og kjærer seg for oss, so skal me segja til dei: Unn oss desse møyane! For me hev ikkje alle vunne oss konor i striden*. Og det er ikkje de som hev gjeve dei møyane; elles hadde de no havt skuld på dykk**.
23  Og Benjamins-borni gjorde so og henta seg kvar si kona millom møyane som dei rana på dansarvollen. So for dei heim att til odelslandet sitt og bygde upp att byane og vart buande der.
24  På same tid drog Israels-borni og burt derifrå, kvar til si bygd og si ætt; kvar for heim til sin odel.
25  I dei dagar var det ingen konge i Israel; kvar gjorde som han hadde hug til.
 
 
# Ruths bok 1
1  I den tidi då domarane styrde, vart det ein gong uår og svolt i landet. Då for ein mann frå Betlehem i Juda i veg med kona si og båe sønene sine og vilde bu i Moab-landet ei tid.
2  Mannen heitte Elimelek, og kona hans No'omi og dei tvo sønene Mahlon og Kiljon; dei var efratitar* - frå Betlehem i Juda. No kom dei då til Moab-landet og vart veranda der.
3  Og Elimelek, mannen hennar No'omi, døydde; men ho sat att enkja med dei tvo sønene sine.
4  Sønene tok seg konor frå Moab-landet; den eine heitte Orpa og den andre Rut. Og dei budde der på lag ti år.
5  So døydde dei og, både Mahlon og Kiljon, og kvinna levde att åleine etter båe sønene sine og mannen sin.
6  Då tok ho ut frå Moab-landet med sonekonone sine og for heim att; for ho hadde høyrt i Moab-landet at Herren hadde set um folket sitt og gjeve dei brød.
7  So gav ho seg i veg frå den staden der ho hadde butt, ho og båe sonekonene hennar. Då dei var komne eit stykke på vegen heim til Juda-landet,
8  då sa No'omi til sonekonone sine: Snu no og far heim att, kvar til si mor! Herren vere miskunnsam mot dykk, so som de hev vore mot dei avlidne og mot meg!
9  Herren gjeve at de må finna ein heim, kvar i huset hjå sin mann! So kysste ho dei; men dei tok til å gråta
10  og sa til henne: Nei, me vil fylgja deg attende til folket ditt.
11  Men No'omi svara: Far heim att, døtterne mine! Kvifor vil de vera med meg? Hev eg kann henda endå søner i vente som kunde verta mennene dykkar?
12  Snu, døtterne mine, og far heim att! For eg er for gamal til å gifta meg att. Og um so var at eg kunde tenkja: Eg hev endå von, ja um eg so alt i natt fekk ein mann, og so vart at eg fødde søner,
13  skulde so de bia til dei vart vaksne? Skulde so de stengja dykk inne og leva utan menner? Nei, døtterne mine! For det er mykje verre for meg enn for dykk, etter di Herrens hand hev råma meg so hardt.
14  Då tok dei til å gråta att, og Orpa kysste vermor si til avskil, men Rut vilde ikkje skiljast ifrå henne.
15  Då sa ho: Du ser versyster di hev fare heim att til folket sitt og til sin gud. Far no du og heim att og fylg versyster di!
16  Men Rut svara: Du skal ikkje telja meg til å skilja lag med deg og fara heim att. For dit du gjeng, vil eg og ganga, og der du stanar, vil eg og stana; ditt folk er mitt folk, og din Gud er min Gud;
17  der du døyr, vil eg og døy, og der vil eg verta gravlagd. Herren late meg bøta for det både no og sidan um noko anna enn dauden fær skilja meg frå deg!
18  Då No'omi såg at ho stod fast på sitt og vilde vera med henne, tala ho ikkje meir til henne um det.
19  So heldt dei fram etter vegen til dess dei nådde Betlehem. Og då dei kom til Betlehem, kom heile byen i rørsla for deira skuld, og kvinnone sa: Er dette No'omi?
20  Men ho sa til dei: Kalla meg ikkje No'omi*! Kalla meg heller Mara**! For Den Allmektige hev gjort det ovleg beiskt for meg;
21  med fulle hender for burt, men tomhendt hev Herren late meg koma att. Kvifor kallar de meg No'omi, når Herren hev vitna mot meg, og den Allmektige hev late det ganga meg so ille?
22  So kom då No'omi heim att, og med henne var Rut, Moab-kvinna, sonekona hennar, som hadde flutt frå Moab-landet; dei kom til Betlehem fyrstundes i byggskurden.
 
 
# Ruths bok 2
1  No'omi hadde ein kjenning som var skyld mannen hennar, ein rik mann av ætti hans Elimelek; han hette Boas.
2  Ein dag sa Rut, Moab-kvinna, til No'omi: Lat meg ganga ut på åkeren og sanka aks etter einkvar som syner at han vil meg vel! Ho svara: Ja, gakk du, dotter mi!
3  So gjekk ho av stad og kom til ein åker og sanka aks der etter skurdfolket, og det høvde so til at åkerstykket høyrde Boas til, han som var av ætti hans Elimelek.
4  Best det var, kom Boas dit frå Betlehem, og han sa til skurdfolket: Herren vere med dykk! Dei svara: Herren velsigne deg!
5  Og Boas spurde den drengen som hadde tilsyn med skurdfolket: Kven høyrer ho til denne gjenta?
6  Drengen som hadde tilsyn med skurdfolket, svara: Det er den unge moabitkvinna som fylgde med No'omi hit frå Moab-landet.
7  Ho spurde um ho kunde få plukka og henta i hop dei aksi som ligg att millom kornbandi etter skurdfolket, og so kom ho, og hev stade her frå i dag tidleg og til no; det er ikkje langt belet ho hev sete inne.
8  Då sa Boas til Rut: Høyr, dotter mi! Du skal ikkje ganga av stad og sanka aks på nokon annan åker; gakk ikkje her ifrå heller, men haldt deg åt tenestgjentone mine her!
9  Sjå etter kvar skurdfolket arbeider på åkeren, og gakk etter dei! Eg hev sagt til drengene at dei ikkje skal røra deg; og vert du tyrst, so gakk burt åt kjeri og drikk av det som drengene auser upp!
10  Då kasta ho seg ned med andletet mot jordi og sa til han: Kvifor hev eg funne slik nåde for augo dine at du hev umsett for meg, endå eg er framand?
11  Boas svara henne so: Dei hev fortalt meg alt det du hev gjort mot vermor di etter mannen din var avliden, korleis du skildest frå far din og mor di og fedrelandet ditt og for til eit folk som du ikkje kjende noko til fyrr.
12  Herren gjeve deg lika for det du hev gjort! Gjev du måtte få full løn av Herren, Israels Gud, han som du hev kome til for å finna livd under vengene hans.
13  Ho sa: Lat meg finna nåde for augo dine, herre, etter di du hev trøysta meg og tala blidt til tenestkvinna di, endå eg ikkje ein gong er so mykje som ei av tenestgjentone dine.
14  Då det leid til måls, sa Boas til henne: Kom hit og et av brødet og duppa brødstykket ditt i vineddiken! Då sette ho seg jamsides med skurdfolket, og han rette henne steikte aks, og ho åt og vart mett og hadde endå att noko.
15  So reiste ho seg og tok til å sanka; og Boas sa til drengene sine: Ho må gjerne sanka millom kornbandi og; gjer henne ikkje noko til meins!
16  Ja, de skal draga ut aks or bandi og lata dei liggja, so ho kann sanka dei upp; ingen må skjenna på henne.
17  So sanka ho aks på åkeren alt til kvelds, og då ho banka utor det ho hadde plukka, vart det på lag ein efa med bygg.
18  Ho tok det upp og gjekk til byen, og vermor hennar fekk sjå det ho hadde sanka. So tok ho fram det som vart att då ho hadde ete seg mett, og gav henne det.
19  Då sa vermori til henne: Kvar hev du sanka i dag, og kvar hev du arbeidt? Velsigna vere han som hadde slik umsut for deg! So fortalde ho vermor si kven ho hadde arbeidt hjå, og sa: Den mannen som eg hev arbeidt hjå i dag, heiter Boas.
20  Då sa No'omi til sonekona si: Velsigna vere han av Herren, som ikkje hev teke si miskunn burt, korkje frå dei levande eller dei avlidne! Og ho la til: Den mannen er i skyld oss; han er ein av løysingsmennene* våre.
21  Og Rut, moabitkvinna, sa: Han sa og til meg: Haldt deg åt folki mine til dei gjort frå seg all skurden min.
22  Då sa No'omi til Rut, sonekona si: Det er godt, dotter mi, at du fylgjest med gjentone hans; på ein annan åker kunde dei snart ha gjort deg eitkvart til meins.
23  So heldt ho seg åt gjentone hans Boas og sanka aks til både byggskurden og kveiteskurden var ende. Men ho budde hjå vermor si.
 
 
# Ruths bok 3
1  Og No'omi, vermor hennar, sa til henne: Eg vil sjå til å finna deg ein heim, dotter mi, so du kann få det godt.
2  Høyr no: Du kjenner Boas, husbonden åt dei gjentone du fylgdest med, og veit at han er skyld oss. No i natt kastar han bygget sitt på treskjestaden.
3  No skal du två deg og salva deg, og so skal du hava på deg klædi dine og ganga ned til treskjestaden; men lat ikkje mannen sjå deg fyrr han hev ete og drukke sitt nøgje.
4  Når han so legg seg, skal du merkja deg staden der han legg seg; Gakk so dit og slå upp åklædet nedmed føtene hans og legg deg der; då segjer han deg sjølv kva du skal gjera!
5  Ho svara: Eg skal gjera alt det du segjer.
6  So gjekk ho ned til treskjestaden og gjorde i alle måtar so som vermori hadde sagt henne fyre.
7  Då Boas hadde ete og drukke og var komen i godlag, gjekk han og la seg attmed kornhaugen; då kom ho stilt og slo upp åklædet nedmed føtene hans og la seg der.
8  Midnattsbel vart mannen uppskræmd og bøygde seg framyver, og so fekk han sjå at det låg ei kvinna nedmed føtene hans.
9  Og han sa: Kven er du? Ho svara: Eg er Rut, tenestkvinna di. Breid åklædet ditt yver tenestkvinna di; for du er løysingsmannen* min.
10  Då sa han: Herren velsigne deg, dotter mi! Du hev no synt større kjærleik enn fyrr, med di du ikkje hev gjenge etter dei unge karane, korkje fatige eller rike.
11  Ver no ikkje redd, dotter mi! Alt det du segjer, vil eg gjera for deg; for alt folket i byen min veit at du er ei fagna kvinna.
12  Det er sant som du segjer: Eg er i røyndi løysingsmannen din; men det finst ein annan løysingsmann som er næmare enn eg.
13  Ver no her i natt! Vil han då i morgon løysa deg, vel, so lat han det! Men hev han ikkje hug til å løysa deg, so skal eg gjera det, so visst som Herren lever! Ligg no her til morgons!
14  So vart ho liggjande nedmed føtene hans til morgons, då reiste ho upp fyrr det var so ljost at folk kunde kjenna kvarandre; for han tenkte: Det må ikkje spyrjast at kvinna hev kome hit til treskjestaden.
15  Sidan sa han: Kom hit med den kåpa du hev på deg, og haldt henne fram! So heldt ho kåpa fram, og han mælte i seks mål bygg og la det på ryggen hennar; dermed gjekk ho inn til byen.
16  Då ho kom heim til vermor si, spurde ho: Korleis gjekk det deg, dotter mi? Då fortalde ho henne alt det mannen hadde gjort mot henne,
17  og sa: Desse seks måli med bygg gav han meg; for han sa: Du må ikkje koma tomhendt heim til vermor di.
18  Då svara No'omi: Haldt deg no i ro, dotter mi, til du fær sjå korleis det gjeng med dette! For den mannen gjev seg ikkje fyrr han fær greidt saki, og det i denne dag.
 
 
# Ruths bok 4
1  Medan hadde Boas gjenge upp til byporten og sett seg der. Då høvde det so at den løysingsmannen som Boas hadde tala um, gjekk framum der, og Boas sa: Kom hit og set deg her, frende! Då kom han og sette seg.
2  So henta Boas ti av styresmennene i byen og sa: Set dykk her! Og dei sette seg.
3  Sidan sa han til løysingsmannen: Det åkerstykket som Elimelek, bror vår, åtte, hev No'omi selt, ho som er attkomi frå Moab-landet.
4  Eg tenkte at eg vilde varsla deg um det og segja: Kjøp det du medan dei er til stades dei som sit her, og styresmennene for folket mitt! Vil du taka det etter løysingsretten, so gjer det; vil du ikkje løysa det, so seg frå til meg, so eg fær vita det; for ingen annan eig løysingsretten enn du, og næst etter deg er det eg sjølv. Han svara: Eg vil løysa det.
5  Då sa Boas: Når du kjøper åkeren av No'omi, so kjøper du han og av Rut, moabitkvinna, kona åt den avlidne, og du skyldar å reisa upp att namnet åt den avlidne på odelseiga hans.
6  Løysingsmannen svara: So kann eg ikkje nytta løysingsretten min; for då kom eg til å spilla min eigen odelsgard. Løys du åt deg det eg skulde ha løyst; for eg kann ikkje løysa det.
7  Det var gamal sed i Israel at når ein mann skulde stadfesta ei attløysing eller eit avtala byte, då drog han av seg skoen og gav han til den andre; det var i Israel jamgodt med eit vitnemål.
8  Difor sa løysingsmannen til Boas: Kjøp det du! og so drog han av seg skoen.
9  Då sa Boas til styresmennene og alt folket: De er i dag vitne på at eg hev kjøpt av No'omi alt det som Elimelek åtte, og alt det Kiljon og Mahlon åtte.
10  Og Rut, moabitkvinna, enkja etter Mahlon, hev eg vunne meg til kona for å reisa upp namnet åt den avlidne på odelseiga hans, so namnet hans ikkje skal verta utrudt millom brørne hans eller i porten på heimstaden hans; det er de vitne på i dag.
11  Og alt folket som var i porten, og styresmennene sa: Ja, det er me vitne på. Herren late den kvinna som no gjeng inn i huset ditt, verta som Rakel og Lea, dei tvo som bygde upp Israels hus, og gjev du må koma til velmakt i Efrata og få ein namngjeten son i Betlehem!
12  Gjev Herren vilde lata deg og denne unge kvinna få slikt avkjøme at huset ditt vert likt huset åt Peres, han som var son åt Juda og Tamar!
13  So tok Boas Rut til seg, og ho vart kona hans; han gjekk inn til henne, og Herren laga det so at ho vart med barn og fekk ein son.
14  Då sa kvinnone til No'omi: Lova vere Herren, som ikkje let deg vanta løysingsmann i dag, og han verte namngjeten i Israel*!
15  Han skal kveikja di sjel og forsyta deg i alderdomen; for sonekona di, som held so av deg, er mor hans, ho som er meir for deg enn sju søner.
16  Og No'omi tok barnet og la han i fanget sitt og vart fostermor hans.
17  Og grannekonone gav han namn og sa: No'omi hev fenge ein son! Dei kalla han Obed; Han vart far åt Isai, far hans David.
18  Her er ættetavla hans Peres: Peres fekk sonen Hesron,
19  og Hesron fekk sonen Ram, og Ram fekk sonen Amminadab,
20  og Amminadab fekk sonen Nahson, og Nahson fekk sonen Salma,
21  og Salmon fekk sonen Boas, og Boas fekk sonen Obed,
22  og Obed fekk sonen Isai, og Isai fekk sonen David.
 
 
# Første Samuelsbok 1
1  Elkana heitte ein mann som budde i Ramata'im-Sofim i Efra'ims-fjelli. Han var son åt Jeroham, son åt Elihu, son åt Tohu, son åt Suf, ein efra'imit*.
2  Han hadde tvo konor; den eine heitte Hanna og den andre Peninna. Peninna hadde born, men Hanna var barnlaus.
3  År etter år drog denne mannen upp frå byen sin og tilbad og ofra til Herren, allhers* Gud, i Silo. Der var dei tvo Eli-sønene, Hofni og Pinehas, prestar for Herren.
4  Alltid når Elkana ofra, gav han Peninna, kona si, og alle sønene og døtterne hennar kvar sin lut;
5  men Hanna fekk ein dobbel lut, for han elska Hanna, endå Herren hadde stengt morslivet hennar.
6  Og medtevlaren hennar erga og terga henne og vilde øsa henne upp i egse, for di Herren hadde stengt morslivet hennar.
7  Soleis gjorde han år etter år, kvar gong ho drog upp til Herrens hus, og soleis terga Peninna henne. Då gret ho og vilde ikkje eta.
8  Elkana, mannen hennar, sa til henne: Kvifor græt du, Hanna, og kvifor et du ikkje? Kvifor er du so hugsjuk? Er ikkje eg meir for deg enn ti søner?
9  Ein gong dei hadde ete og drukke i Silo, reis Hanna upp - Eli, presten, sat på stolen sin attmed dørstolpen i Herrens tempel -
10  og i si hjartesut bad ho til Herren og gret sårt.
11  Og ho gjorde ein lovnad og sa: Herre, du allhers Gud! Vil du venda augo til tenestkvinna di i hennar naud og koma meg i hug og ikkje gløyma tenestkvinna di, men lata tenestkvinna di få ein son, so vil eg gjeva han til Herren for alle hans levedagar, og aldri skal det koma rakekniv på hovudet hans.
12  Ho heldt lenge på og bad for Herrens åsyn, og Eli fylgde munnen hennar med augo;
13  for det var i hjarta Hanna bad; ho leda berre lippone, men mælet høyrdest ikkje. Difor trudde Eli ho var drukki,
14  og sa til henne: Kor lenge vil du te deg fram drukki? Sjå til å verta av med ruset ditt!
15  Men Hanna svara: Nei, herre! Eg er ei sorgtyngd kona. Vin og rusdrykk hev eg ikkje drukke; men eg hev rent ut sjeli mi for Herrens åsyn.
16  Haldt ikkje tenestkvinna di for ei uvyrda! For eg hev heile tidi tala av mi store sut og sorg.
17  Eli svara: Far i fred! Israels Gud skal gjeva deg det du hev bede han um.
18  Då sa ho: Lat tenestkvinna di finna nåde for augo dine! So gjekk ho sin veg og fekk seg mat og såg ikkje lenger so sorgfull ut.
19  Morgonen etter reis dei upp tidleg og tilbad for Herrens åsyn. So for dei heim att til Rama. Elkana budde saman med Hanna, kona si, og Herren kom henne i hug;
20  og fyrr året var ute, vart Hanna med barn og åtte ein son, som ho kalla Samuel*; for [sa ho] eg hev bede Herren um han.
21  So drog mannen - Elkana - uppatt med heile huslyden sin og skulde ofra til Herren det årlege slaktofferet sitt og det offeret han hadde lova.
22  Men Hanna vart ikkje med. Ho sa til mannen sin: Eg vil bia til guten er avvand. Då vil eg taka han med meg, so han kann te seg fram for Herrens åsyn, og sidan vera der all si tid.
23  Elkana, mannen hennar, sa til henne: Gjer som du tykkjer best; sit heime til du hev vant han av; berre Herren vil gjera etter sitt ord! So var kona att heime og hadde son sin til brjostet til han var avvand.
24  Men med same ho hadde vant han av, drog ho upp med han og hadde med seg tri uksar og ein efa mjøl og ei vinhit, og ho bar han inn i Herrens hus i Silo - han var berre barnet.
25  So slakta dei uksen og førde guten inn til Eli.
26  Og ho sa: Høyr på meg, herre! So visst som du lever, herre: Eg er den kvinna som stod her hjå deg og bad til Herren.
27  Denne guten var det eg bad um, og Herren hev gjeve meg det eg bad han um.
28  No gjev eg han att til Herren for all den tid han er til; det var for Herrens skuld eg bad um han. Og dei tilbad Herren der.
 
 
# Første Samuelsbok 2
1  Då bad Hanna og sa: Hjarta mitt frygdar seg i Herren, høgreist er hornet mitt i Herren; eg opnar munnen vidt mot fiendane mine, for di eg fegnast for frelsa di.
2  Ingen er heilag som Herren; for ingen er til utan du, og det finst inkje fjell som vår Gud.
3  Slutta med kyt og kaute ord, slepp ikkje agelause ord or munnen! For Herren er Gud som allting veit, og verki dei veg han vel.
4  Broten vert bogen åt kjempone, og dei ustøde fær styrkebelte på.
5  Dei mette lyt tena for maten, og dei svoltne svelt ikkje meir; sju born fær den barnlause kona, og den barnrike visnar burt.
6  Herren døyder og vekkjer til live; han fører ned i helheimen og upp derifrå.
7  Herren gjer arm og gjer rik; han trykkjer ned, og han lyfter upp;
8  han reiser den ringe or dusti, lyfter den fatige or skarnet, sessar han saman med fyrstar og gjev han eit ærefullt sæte; for heimsens stolpar er Herrens, og jordriket hev han bygt på dei.
9  Han vernar føtene åt sine trugne, men dei gudlause forkjemst i myrkret; for ingen er sterk av si eigi makt.
10  Dei som strider mot Herren, tek støkk; yver dei dundrar han i himmelen. Herren dømer jordi frå ende til annan, han vil gjeva sin konge styrke og hevja hornet åt den han hev salva.
11  So for Elkana heim att til Rama; men guten tente for augo åt Eli, presten.
12  Men sønene åt Eli var uvyrdor; dei ansa ikkje Herren.
13  Soleis for prestane fram mot folket: Kvar gong ein mann bar fram eit offer, kom drengen åt presten medan dei heldt på og koka kjøtet. Han hadde ein tritinda gaffel i handi;
14  den stakk han ned i kjelen eller gryta eller panna eller krukka, og alt som kom upp med gaffelen, tok presten åt seg. Soleis gjorde dei med alle israelitar som kom dit til Silo.
15  Jamvel fyrr dei hadde brent feittet, kom prestedrengen og sa til mannen som ofra: Hit med steikjekjøt til presten! Han tek ikkje imot kokt kjøt av deg, berre rått.
16  Um då mannen sa: Fyrst lyt dei brenna feittet; sidan kann du taka so mykje som du hev hug til - so svara drengen: Nei, kom med det straks! Elles tek eg det med makt.
17  Den syndi dei unge mennene gjorde, var ovstor for Herrens åsyn; for mennene vanvyrde Herrens offer.
18  Medan gjorde Samuel tenesta for Herrens åsyn. Endå han berre var smågut, gjekk han klædd i ein messehakel av lin.
19  Og mor hans laga kvart år ein liten kjole og hadde med åt han, når ho kom upp med mannen sin og skulde bera fram det årvisse offeret.
20  Då velsigna Eli Elkana og kona hans og sa: Herren gjeve deg fleire born med denne kona i staden for han som ho bad um for Herren! So for dei heim att.
21  Og Herren kom Hanna i hug, so ho vart med barn att og åtte tri søner og tvo døtter; men guten Samuel voks upp hjå Herren.
22  No var Eli svært gamal, og når han høyrde gjete alt det sønene hans gjorde mot heile Israel, og at dei låg med dei kvinnone som gjorde tenesta ved døri til møtetjeldet,
23  då sa han til dei: Kvifor fer de soleis åt? Eg høyrer alle folk her talar um den vonde framferdi dykkar.
24  Far ikkje so, sønene mine! Det er ikkje noko godt ord eg høyrer um dykk; de forfører Herrens folk.
25  Når ein mann syndar mot ein annan mann, so skal Gud* døma han; men når ein mann syndar mot Herren, kven skal då vera målsmann for han? Men dei høyrde ikkje på far sin; for det var Herrens vilje at dei skulde døy.
26  Men guten Samuel voks og mannast og vann godhug både hjå Herren og hjå menneske.
27  Då kom det ein gudsmann til Eli og sa til han: So segjer Herren: Openberra eg meg ikkje for ætti åt far din, då dei var i Egyptar-land og laut træla for Faraos hus?
28  Millom alle Israels ætter valde eg han til å vera prest for meg, til å ofra på altaret mitt og brenna røykjelse og bera messehakel for mi åsyn, og eg gav farsætti di alle eldofferi frå Israels-borni.
29  Kvifor trakkar de då på slaktofferet og matofferet mitt, dei offeri som eg hev skipa til i min bustad? Og du ærar sønene dine meir enn meg, med di de gjøder dykk med det beste av alle dei offergåvor som Israel, folket mitt, ber fram.
30  Difor lyder ordet frå Herren, Israels Gud, so: Vel hev eg sagt: Di ætt og ætti åt far din skal ferdast for mi åsyn i all æva. Men no lyder Herrens ord so: Nei, langt av den leid! Dei som ærar meg, vil eg æra, og dei som vanvyrder meg, skal verta til skammar.
31  Sjå, det skal koma ei tid då eg høgg av armen din og armen åt farsætti di, so ingen i ætti di skal verta gamal.
32  Og du skal sjå Guds bustad i naud, endå so mykje godt han gjer mot Israel, og det skal aldri finnast nokon gamal i ætti di.
33  Like vel vil eg ikkje rydja burt kvar mann av ætti di frå altaret mitt, so eg sløkkjer ut augo dine og let sjeli di talmast; men alle som veks upp i ditt hus, skal døy i sine manndomsår.
34  Og til merke på dette skal du hava det som kjem til å råma sønene dine, Hofni og Pinehas: Dei skal båe døy på ein dag.
35  Eg vil reisa meg upp ein trugen prest, som gjer etter min hug og vilje; åt han vil eg byggja eit traust hus, og han skal alltid ferdast for augo åt den eg hev salva.
36  Då vil det ganga so at kvar ein som er att av ætti di, kjem og kastar seg å gruve for han og bed um ein sylvskilling eller ein brødleiv og segjer; Kjære vene, set meg i eit av presteembeti, so eg kann få ein bete mat å eta!
 
 
# Første Samuelsbok 3
1  Guten Samuel tente no Herren for augo åt Eli. Herrens ord var dyrt i dei dagane, og syner var det ikkje mange av.
2  So var det ein gong medan Eli låg og sov i romet sitt - augo hans hadde teke til å dimmast, so han ikkje kunde skilja,
3  og Guds lampa hadde endå ikkje slokna, og Samuel sov i Herrens heilagdom, der Guds kista stod -
4  då ropa Herren på Samuel. Han svara: Ja, her er eg!
5  og sprang burt til Eli og sa: Her er eg! Du ropa på meg. Men Eli sa: Eg ropa ikkje; gakk og legg deg att! So gjekk han og la seg.
6  Men Herren ropa endå ein gong: Samuel! Og Samuel reis upp og gjekk burt til Eli og sa: Her er eg! Du ropa på meg. Men Eli svara: Nei, eg ropa ikkje, guten min; gakk og legg deg, du!
7  Samuel kjende endå ikkje Herren; for det var endå ikkje kome noko ord til han frå Herren.
8  So ropa Herren tridje gongen: Samuel! Og han reis upp og gjekk burt til Eli og sa: Her er eg! Du ropa på meg. Då skyna Eli at det var Herren som ropa på guten,
9  og han sa til Samuel: Gakk du og legg deg, og ropar nokon på deg att, so skal du svara: Tala, Herre! Tenaren din høyrer. So gjekk Samuel og la seg i romet sitt.
10  Då kom Herren og stod der og ropa liksom dei fyrre gongene: Samuel, Samuel! Og Samuel svara: Tala! Tenaren din høyrer.
11  Då sa Herren til Samuel: No vil eg gjera slike ting i Israel at det skal ringja for båe øyro på alle som høyrer um det.
12  Den dagen skal eg lata koma yver Eli alt det eg hev varsla um ætti hans, frå fyrst til sist.
13  For eg hev gjort det kunnigt for han at eg vil døma ætti hans for all tid for det brotet han hev gjort: at han ikkje aga sønene sine, endå han visste at dei førde forbanning yver seg.
14  Difor hev eg svore Eli-ætti: Aldri i verdi skal broti åt Eli-ætti kunna sonast, korkje med slaktoffer eller med matoffer.
15  Samuel vart liggjande til morgons; då opna han døri til Herrens hus, men han torde ikkje fortelja Eli um syni.
16  Då ropa Eli på Samuel og sa: Samuel, guten min! Han svara: Ja, her er eg.
17  Eli spurde: Kva var det han sa til deg? Kjære, dyl det ikkje for meg! Gud late deg bøta både no og sidan um du dyl for meg noko av det han sa til deg!
18  So fortalde Samuel alt saman og dulde ingen ting for han. Då sa Eli: Han er Herren; han lyt gjera som han tykkjer best.
19  Samuel voks no upp, og Herren var med han og let ikkje noko av ordi sine verta um inkje.
20  Då skyna heile Israel frå Dan til Be'erseba at Herren sette lit til Samuel og hadde kalla han til profet.
21  Og Herren heldt ved og synte seg i Silo; for det var der Herren openberra seg for Samuel med sitt ord.
 
 
# Første Samuelsbok 4
1  Samuels ord nådde yver heile Israel, og Israel drog ut til strid mot filistarane; dei lægra seg ved Eben-Eser, og filistarane lægra seg i Afek.
2  So fylkte filistarane heren sin mot Israel, og striden breidde seg utyver; då tapte Israel for filistarane, og filistarane felte på sjølve slagmarki um lag fire tusund mann.
3  Då no folket kom att til lægret, sa styresmennene i Israel: Kvifor hev Herren late filistarane vinna på oss i dag? Lat oss henta Herrens paktkista hit frå Silo, so ho kann koma og vera millom oss og berga oss frå fiendane våre!
4  So sende folket bod til Silo, og derifrå kom dei med paktkista åt Herren, allhers Gud, han som tronar yver kjerubane; båe Eli-sønene, Hofni og Pinehas, var og med; dei fylgde Guds paktkista.
5  Med det same Herrens paktkista kom til lægret, sette heile Israel i so sterkt eit glederop at jordi dunde.
6  Filistarane høyrde ljomen av glederopet og sa: Kva tyder dette høge glederopet i hebrearlægret? Men då dei fekk vita at Herrens kista var komi til lægret,
7  vart dei redde; for dei tenkte: Gud er komen til lægret. Og dei sa: Usæle me! Sovore hev aldri hendt fyrr.
8  Usæle me! Kven skal frelsa oss frå desse veldige gudane? Dette er dei same gudane som sende allslags plagor yver egyptarane i øydemarki.
9  Men tak mot til dykk, filistarar, og ver karar, so ikkje de skal ljota træla for hebrearane, liksom dei hev træla for dykk! Ver no karar og gakk på!
10  So gjekk filistarane på, og Israels-mennene tapte og rømde kvar til sitt tjeld. Mannefallet vart fælande stort; det fall tretti tusund mann fotfolk av Israels-heren.
11  Guds kista vart teki, og båe Eli-sønene, Hofni og Pinehas, let livet.
12  Ein mann av Benjamins-ætti sprang av stad frå slagmarki og kom same dagen til Silo med sundrivne klæde og mold på hovudet.
13  I det belet han kom, sat Eli på stolen sin attmed vegen og stirde burtetter; for hjarta hans var fullt av otte for Guds kista. Då no mannen kom inn i byen med tidendi si, sette heile byen i og skreik og jamra.
14  Eli høyrde ljomen av skriket og spurde: Kva er dette for ståk? Då skunda mannen seg burt til Eli og bar fram tidendi åt han.
15  Eli var då åtte og nitti år gamal og starblind; han var ikkje god til å skilja.
16  Som no mannen sa: Det er eg som kjem frå slagmarki; eg rømde frå slagmarki i dag, so spurde Eli: Korleis hev det gjenge då, guten min?
17  Han som kom med tidendi, svara: Israel rømde for filistarane, og det vart eit stort mannefall millom folket; båe sønene dine, Hofni og Pinehas, hev og late livet, og Guds kista er teki.
18  Med det same han nemnde Guds kista, datt Eli attlenges ned av stolen han sat i attmed porten, og braut halsbeinet, so han døydde; for han var ein gamal og svær mann. Han hadde styrt Israel i fyrti år.
19  Verdotter hans, kona åt Pinehas, var med barn og gjekk på fallande fot. Med det same ho fekk høyra tidendi at Guds kista vart teki, og at verfaren og mannen hennar hadde mist livet, seig ho i kne og fødde; for ridene kom brått yver henne.
20  Då ho var mest inni dauden, sa kvinnone som stod uppyver henne: Syt ikkje; du hev fenge ein son! Men ho svara ikkje og akta ikkje på det.
21  Ho kalla guten Ikabod* og sa: Kvorven er herlegdomen frå Israel - ho kom i hug Guds kista som var teki, og verfaren og mannen sin.
22  Ho sa: Kvorven er herlegdomen frå Israel; for Guds kista er teki.
 
 
# Første Samuelsbok 5
1  Filistarane tok Guds kista og førde henne frå Eben-Eser til Asdod.
2  Der tok filistarane og bar Guds kista inn i Dagons hus og sette henne jamsides med Dagon.
3  Tidleg andre dagen fekk Asdod-buane sjå at Dagon låg å gruve på golvet framanfor Herrens kista. Dei tok han og sette han på staden sin att.
4  Tidleg morgonen etter kom dei att og fann Dagon liggjande å gruve på golvet framanfor Herrens kista, og hovudet hans og båe hendene låg avhogne på dørstokken; berre bulen var att av Dagon.
5  Difor er det Dagons-prestane og alle andre som gjeng inn i Dagons hus i Asdod, aldri stig på Dagons dørstokk; so er det endå i dag.
6  Herrens hand låg tungt på Asdod-folket; han tynte dei og søkte dei med svullsott, både i sjølve Asdod og i bygdene rundt ikring.
7  Då Asdod-mennene såg korleis det gjekk, sa dei: Kista åt Israels Gud skal ikkje vera hjå oss lenger; for handi hans råmar oss hardt, både oss og Dagon, guden vår.
8  So sende dei bod ikring og stemnde til seg alle filistarhovdingane og spurde: Kva skal me gjera med kista åt Israels Gud? Dei svar: Ho lyt flytjast til Gat. So flutte dei henne dit.
9  Men då dei vel hadde flutt henne, råma Herrens hand byen og valda ei ovstor redsla; han søkte folket i byen med sott, so det braut ut svullar både på små og store.
10  Då sende dei Guds kista til Ekron; men då ho kom dit, skreik Ekron-buane yver seg og sa: No hev dei flutt kista åt Israels Gud hit til meg og vil drepa meg og folket mitt.
11  So sende dei bod ikring og stemnde i hop alle filistarhovdingane og sa: Send kista åt Israels Gud burt, og lat henne koma attende på rette staden sin! Elles kjem ho til å drepa meg og folket mitt. For det var komi ei dauderedsla yver heile byen; Herrens hand låg ovtung på han.
12  Dei mennene som ikkje døydde, vart ille plaga av svullar, og naudropet frå byen steig upp til himmelen.
 
 
# Første Samuelsbok 6
1  Då Herrens kista hadde vore i Filistar-landet sju månader,
2  kalla filistarane i hop prestane og spåmennene sine og spurde: Kva skal me gjera med Herrens kista? Seg oss korleis me skal få sendt henne frå oss og heim på staden sin!
3  Dei svara: Vil de senda kista åt Israels Gud frå dykk, so må de ikkje senda snaude kista; de lyt gjeva han eit skuldoffer til vederlag; då vert de lækte og fær vita kvifor han ikkje tek handi si av dykk.
4  Då spurde filistarane: Kva er det for eit skuldoffer me skal gjeva han til vederlag? Hine svara: Fem svullar av gull og fem myser av gull, etter talet på filistarhovdingane; for det er ei og same plaga som hev råma alle, hovdingane dykkar med.
5  De skal laga likende av svullane dykkar og av mysene som øyder landet dykkar, og gjeva Israels Gud æra; då tek han kann henda den tunge handi si burt både frå dykk og guden dykkar og landet dykkar.
6  Kvifor vil de gjera dykk stride? So gjorde egyptarane og Farao; men sjå til um dei ikkje laut sleppa Israel av stad då han hadde late dei få kjenna si makt!
7  Tak no og gjer ei vogn av nyo, og henta so tvo nybære kyr som det aldri hev kome åk på! Set kyrne for vogni, men tak kalvane frå dei og hav dei inn!
8  So skal de taka Herrens kista og setja henne upp i vogni; gullet som de gjev han til skuldoffer, skal de leggja i eit skrin innmed kista og so senda henne av garde.
9  Sjå so etter um ho tek vegen uppetter til sitt eige land, til Bet-Semes; for då er det han som hev ført denne store ulukka yver oss; men fer ho ikkje den vegen, so veit me at det ikkje er hans hand som hev råma oss; då er det berre ein vanlagnad me hev vore ute for.
10  Mennene gjorde som dei var fyresagde; dei henta tvo nybære kyr og sette dei for vogni, men kalvane heldt dei att heime.
11  So sette dei Herrens kista uppi vogni og like eins skrinet med gullmysene og likendi av svullane.
12  Kyrne gjekk beint fram etter vegen som bar til Bet-Semes; dei gjekk rautande og heldt allstødt same leidi - tok aldri av vegen, korkje til høgre eller til vinstre. Og filistarane fylgde etter alt til Bet-Semes-bygdi.
13  Bet-Semes-buane heldt då på og skar kveiten i dalen; då dei såg upp, vart dei vare kista, og dei vart glade då dei såg henne.
14  Då vogni kom inn på gjordet åt ein Bet-Semes-bonde som heitte Josva, stogga ho der. Der låg det ein stor stein. So hogg dei sund treverket i vogni og ofra kyrne til brennoffer åt Herren.
15  Levitane lyfte ned Herrens kista og skrinet som stod innmed henne, det som gullet var i, og sette dei på den store steinen, og Bet-Semes-mennene ofra den dagen brennoffer og slaktoffer til Herren.
16  Det såg dei fem filistarhovdingane på og for so same dagen attende til Ekron.
17  Dette var dei gullsvullane som filistarane gav til skuldoffer åt Herren: ein for Asdod, ein for Gasa, ein for Askalon, ein for Gat, ein for Ekron.
18  Og gullmysene svara i talet til alle filistarbyane som låg under dei fem hovdingane, både byar med murar ikring og landsbyar. Vitne um dette er den store steinen på gjordet åt Josva, Bet-Semes-bonden, den steinen som dei sette Herrens kista på; han ligg der enno i dag.
19  Herren slo i hel nokre av Bet-Semes-mennene og, av di dei hadde skoda på Herrens kista - sytti mann av folket; og folket syrgde av di Herren hadde valda so stort mannefall millom dei.
20  Og Bet-Semes-mennene sa: Kven kann standa seg for Herrens, den heilage Guds åsyn? Og kven vil han fara til når han fer upp frå oss?
21  So sende dei bod til folket i Kirjat-Jearim og sa: Filistarane hev sendt Guds kista attende; kom hit ned og henta henne upp til dykk!
 
 
# Første Samuelsbok 7
1  Då kom mennene i Kirjat-Jearim og henta Herrens kista upp til seg og bar henne inn i Abinadabs hus på haugen; og dei vigde Eleasar, son hans, til å taka vare på Herrens kista.
2  Frå den dagen då kista kom til Kirjat-Jearim, leid det no ei lang tid - tjuge år gjekk det; då sukka heile Israels-ætti etter Herren*.
3  Då sa Samuel til heile Israels-ætti: Er det av heile dykkar hjarta de vender um til Herren, so hav ifrå dykk dei framande gudane og Astarte-bileti og vend hjarta dykkar til Herren og ten berre han! So skal han fria dykk frå filistarveldet.
4  Då skilde Israels-borni seg med Ba'alane og Astarte-bileti og tente berre Herren.
5  Sidan sa Samuel: Stemn heile Israel saman til Mispa, so skal eg beda til Herren for dykk!
6  Då samla dei seg i Mispa, og dei auste upp vatn og rende det ut for Herrens åsyn*; den dagen fasta dei og sanna at dei hadde synda mot Herren. Og Samuel skifte rett millom Israels-borni i Mispa.
7  So snart filistarane fekk spurt at Israels-borni hadde samla seg i Mispa, drog hovdingane deira ut imot Israel. Då Israels-borni høyrde det, vart dei redde
8  og sa til Samuel: Du må ikkje halda upp å ropa til Herren vår Gud for oss og beda at han vil fria oss frå filistarveldet!
9  Då tok Samuel eit soglamb og ofra det heilt til brennoffer åt Herren. Samstundes ropa han til Herren for Israel, og Herren svara han.
10  For medan Samuel bar fram brennofferet, og filistarane kom næmare og næmare og vilde taka på Israel, sende Herren same dagen eit sterkt torever yver filistarane og sette slik støkk i dei at dei tapte for Israel.
11  Då drog Israels-mennene ut frå Mispa og sette etter filistarane og hogg dei ned og elte dei alt til Bet-Kar.
12  Og Samuel tok ein stein og sette upp millom Mispa og Sen; den steinen kalla han Eben-Eser* og sa: Til no hev Herren hjelpt oss.
13  Soleis vart filistarane døyvde, og dei kom ikkje oftare inn i Israels-riket. Herren lyfte handi si mot filistarane so lenge Samuel levde.
14  Dei byane som filistarane hadde teke frå Israel, kom under Israel att, frå Ekron alt til Gat, og alt landet som låg ikring dei, vann Israel og att frå filistarane. Millom Israel og amoritane var det fred.
15  Samuel skifte rett i Israel so lenge han levde.
16  År etter år drog han ikring til Betel og Gilgal og Mispa og skifte rett millom Israels-borni på alle dei stadene.
17  Kvar gong for han heim att til Rama; for der var bustaden hans, og derifrå styrde han Israel. Der bygde han og eit altar for Herren.
 
 
# Første Samuelsbok 8
1  Då Samuel vart gamal, sette han sønene sine til domarar i Israel.
2  Eldste son hans heitte Joel og den andre Abia; dei skifte rett i Be'erseba.
3  Men sønene hans fylgde ikkje i hans fotfar; dei søkte berre sin eigen bate og tok mutor og rengde retten.
4  Då kom dei i hop alle styresmennene i Israel og for til Samuel i Rama
5  og sa til han: No hev du teke til å eldast, og sønene dine fylgjer ikkje i dine fotfar. So set no ein konge yver oss til å styra oss! Det hev då alle hine folki.
6  Då dei sa det ordet: Gjev oss ein konge, som kann styra oss! tykte Samuel vondt, og han bad til Herren.
7  Men Herren sa til Samuel: Lyd du folket og gjer alt det dei bed deg um! For det er ikkje deg dei hev vanda; det er meg dei hev vanda og ikkje vil hava til konge yver seg.
8  So hev dei alltid gjort frå den dagen eg førde dei upp frå Egyptar-land, og til denne dag - dei vende seg frå meg og tente andre gudar; og so fer dei no åt mot deg og.
9  Gjer no som dei vil! Men fyrst lyt du vara dei ålvorleg og segja dei greidt korleis han kjem til å fara åt den kongen som skal råda yver dei.
10  Då tala Samuel til folket som kravde ein konge av han, og gjorde kunnigt for dei alt det Herren hadde sagt.
11  Han sa: Soleis kjem han til å bera seg åt den kongen som skal råda yver dykk: Sønene dykkar tek han og set til å stella med vogni og hestane sine, og dei lyt springa fyre vogni hans.
12  Han set dei til hovdingar yver tusund mann og yver femti mann og til å pløgja åkrane hans og hausta inn avlingi hans og til å laga stridsvåpen og køyregreidor åt han.
13  Døtterne dykkar tek han og set til å laga kryddesalve og til å koka og baka åt han.
14  Dei beste gjordi og vinhagane og oljehagane dykkar tek han og gjev tenarane sine.
15  Av åkrane og vinhagane dykkar tek han tiend og gjev hirdmennene og tenarane sine.
16  Drengene og tenestgjentone dykkar og dei likaste unggutane dykkar og asni dykkar tek han og hev dei til å arbeida for seg.
17  Av småfeet dykkar tek han tiend, og sjølve vert de trælane hans.
18  Då kjem de ein dag til å ropa til Herren for den kongen skuld som de hev kåra dykk; men den dagen svarar han dykk ikkje.
19  Men folket vilde ikkje høyra på Samuel; dei sa: Nei, me vil hava ein konge yver oss.
20  Me vil hava det som alle hine folki hev det; og kongen vår skal skifta rett millom oss og ganga fyre oss i striden når me hev ufred.
21  Då Samuel hadde høyrt alt det folket hadde å segja, bar han det fram for Herren.
22  Og Herren sa til Samuel: Gjer som dei vil og set ein konge yver dei! Då sa Samuel til Israels-mennene: Far heim att kvar til sin by!
 
 
# Første Samuelsbok 9
1  Kis heitt ein mann av Benjamins-ætti; han var son åt Abiel, son åt Seror, son åt Bekorat, son åt Afiah, son åt ein benjaminit, og var ein grunnrik mann.
2  Han hadde ein son som heitte Saul, ein ung og ven kar; det fanst ingen mann i Israel som var venare enn han; ingen av folket nådde han lenger enn til herdi.
3  Ein dag kom asnone åt Kis, far hans Saul, burt for han. Då sa Kis til Saul, son sin: Tak med deg ein av drengene og gakk av stad og leita etter asnone!
4  Han for yver Efra'ims-fjellet og gjenom Salisabygdi, men fann dei ikkje; so for dei gjenom Sa'alimbygdi, men asnone var ikkje der; sidan for dei gjenom Benjamins-fylket, men fann dei ikkje der heller.
5  Då dei kom til Sufbygdi, sa Saul til drengen som var med han: Kom, lat oss fara heim att! Elles kunde far snart verta meir illhuga for oss enn for asnone.
6  Men drengen svara: Høyr her! I den byen der bur ein gudsmann som det gjeng gjetord av; alt han segjer, gjeng fram. Lat oss no ganga dit! Han kann visst gjeva oss greida på det me fer etter.
7  Då sa Saul: Ja, men um me no gjeng dit, kva skal me so hava med oss til mannen? Maten i skreppone våre hev teke ende, og me hev ingi gåva me kann bjoda gudsmannen; eller kva hev me?
8  Drengen tok til ords att og sa til Saul: Sjå, her hev eg ein kvart sylvsekel; den vil eg gjeva gudsmannen, so segjer han oss nok kva leid me skal taka.
9  Fyrr i tidi sa dei i Israel når dei skulde av og spyrja Gud: Kom, lat oss ganga til sjåaren! Det som dei no kallar profet, kalla dei fyrr i tidi sjåar.
10  Saul sa til drengen: Du hev rett; kom, lat oss ganga dit! So tok dei vegen til byen der gudsmannen var.
11  Medan dei no gjekk uppetter bakken som bar til byen, møtte dei nokre gjentor som kom ut og skulde henta vatn, og spurde dei: Er sjåaren her?
12  Gjentone svara: Ja, nett no er han her. Skunda deg no! I dag kom han hit til byen; for folket held i dag ei offerhøgtid på haugen.
13  Når de kjem inn i byen, finn de han straks innan han gjeng upp på haugen til måltidi. Folket gjeng ikkje til bords fyrr han kjem; for det er han som skal velsigna offeret. Sidan set dei seg til bords dei som bedne er. Gakk berre upp! For rett no råkar de han.
14  So gjekk dei upp til byen, og med det same dei kom inn i byen, kom Samuel ut imot dei; han var på veg upp til haugen.
15  Men dagen fyrr Saul kom, hadde Herren varsla Samuel og sagt:
16  I morgon dette bel sender eg til deg ein mann frå Benjamins-landet; han skal du salva til fyrste yver Israel, folket mitt, og han skal frelsa folket mitt frå filistarveldet; for eg hev set til folket mitt, etter di naudropet deira hev nått upp til meg.
17  Då no Samuel fekk sjå Saul, sa Herren til han: Sjå der er mannen som eg hev tala til deg um og sagt: Det er han som skal styra folket mitt.
18  So gjekk Saul burtåt Samuel midt i porten og sa: Gjer vel og seg meg kvar sjåaren bur!
19  Samuel svara: Det er eg som er sjåaren. Gakk fyre meg upp på haugen! De skal eta med meg i dag; i morgon tidleg kann du fara i veg att, og då skal eg gjeva deg greida på alt det du hev hug til å vita.
20  Og asnone som kom burt for deg i dag tri dagar sidan, tarv du ikkje vera redd for; dei er attfunne. Kven er det elles som eig alt det gildaste i Israel? Er det ikkje du og heile farsætti di?
21  Saul svara: Eg høyrer då berre til Benjamins-ætti, ei av dei minste ættene i Israel, og ættgreini mi er den ringaste av alle ættgreiner i Benjamin. Kvifor talar du då soleis til meg?
22  Samuel tok og leidde Saul og drengen hans inn i gildehalli og sessa dei øvst millom gjestene; det var um lag tretti mann der.
23  So sa han til kokken: Kom hit med det stykket som eg gav deg og sa du skulde taka vare på!
24  Då tok kokken upp lårstykket og feittet som var på det, og sette det fram for Saul. Og Samuel sa: Her ser du det som att er; no er det sett fram for deg. Et no! For til denne stundi vart det gøymt åt deg, då eg sa: Eg hev bede folket. So åt då Saul i lag med Samuel den dagen.
25  Sidan gjekk dei ned av haugen og inn i byen, og han sat og tala med Saul på taket.
26  Tidleg um morgonen, med det same det tok til å dagast, ropa Samuel Saul upp på taket og sa: Gjer deg reidug, so vil eg fylgja deg på veg! Då ferda Saul seg til, og dei gjekk ut i hop, han og Samuel.
27  Då dei kom ned til ytste enden av byen, sa Samuel til Saul: Seg til drengen at han skal fara fyre - og han for fyre - men stogga du her eit bel! So skal du få høyra kva Gud hev sagt.
 
 
# Første Samuelsbok 10
1  So tok Samuel ei krukka med olje og rende ut yver hovudet hans og kysste han og sa: No hev Herren salva deg til konge yver eigedomen sin.
2  Når du gjeng frå meg i dag, møter du tvo menner innmed Rakel-gravi i landskilet mot Benjamin, i Selsah; dei segjer til deg: Asnone som du hev vore på leit etter, er attfunne; far din kjem ikkje i hug asnone meir, men no er han illhuga for dykk og segjer: Kva skal eg gjera, so eg kann få att son min?
3  Når du so fer lenger frametter og kjem til Tabor-eiki, møter du der tri menner som er på veg upp til Gud i Betel; ein av dei ber tri kje, ein annan tri kakebrød og den tridje ei hit med vin.
4  Dei helsar deg og gjev deg tvo brød, og dei skal du taka imot.
5  Sidan kjem du til Guds Gibea, der filistarane hev vaktpostane sine, og med same du kjem inn i byen, råkar du på ein flokk profetar som kjem ned frå haugen; fyre dei gjeng nokre som slær på trumma og spelar på harpa og fløyta og citar, og sjølve er dei i profetisk eldhug.
6  Då kjem Herrens Ande yver deg, so du kjem i profetisk uppgløding liksom dei og vert eit anna menneske.
7  Når dei teikni møter deg, so gjer berre du det som kjem fyre deg! For Gud er med deg.
8  No skal du fara fyre meg ned til Gilgal, so kjem eg ned til deg og vil bera fram brennoffer og takkoffer; sju dagar lyt du bia, til dess eg kjem til deg og segjer deg kva du skal gjera.
9  So bad Saul far vel med Samuel og gjekk sin veg; då gav Gud han eit anna hjarta, og same dagen hende alt det som Samuel hadde varsla.
10  Då dei kom til Gibea, møtte han ein flokk profetar; då kom Guds Ande yver han, so han kom i profetisk eldhug midt imillom dei.
11  Og då folk som kjende han frå fyrr, såg at han var teken av profetisk eldhug liksom profetane, sa dei seg imillom: Kva er det som hev kome åt son hans Kis? Er Saul og millom profetane?
12  Ein mann der or bygdi svara: Kven er då far åt desse? Soleis kom det ordtaket upp: Er Saul og millom profetane?
13  Då eldhugen hadde sige av Saul, og han kom til offerhaugen,
14  sa farbror* hans til han og drengen hans: Kvar hev de vore? Han svara: Me hev vore av og leita etter asnone; då me ikkje såg noko til dei, gjekk me til Samuel.
15  Då sa farbroren: Kjære, fortel meg kva Samuel sa til dykk!
16  Saul svara: Han gav oss greida på at asnone var attfunne. Men det som Samuel hadde sagt um kongedømet, nemnde han ikkje for farbroren.
17  Samuel stemnde folket saman til Herren, til Mispa.
18  Der tala han soleis til Israels-borni: So segjer Herren, Israels Gud: Eg førde Israel upp frå Egyptar-land og frelste dykk frå egyptarveldet og frå alle dei kongeriki som truga og trengde dykk.
19  Men no hev de vanda dykkar Gud, han som fria dykk ut or alle ulukkor og trengslor, og sagt til han: Nei, ein konge lyt du setja yver oss! So stig no fram for Herrens åsyn, ætt for ætt og ættgrein for ættgrein!
20  So let Samuel alle Israels ætter ganga fram, og luten fall på Benjamins-ætti.
21  So let han Benjamins-ætti ganga fram, grein for grein, og luten fall på Matri-greini, og sidan fall luten på Saul, son åt Kis. Dei leita etter han, men kunde ikkje finna han.
22  Då vende dei seg til Herren endå ein gong og spurde: Hev det kome nokon annan hit? Herren svara: Han hev løynt seg millom føringsvognene.
23  So sprang dei dit og henta han; og då han steig fram millom folket, var det ingen som nådde han lenger enn til herdi.
24  Og Samuel sa til alt folket: Her ser de han som Herren hev kåra! Det finst ikkje hans like i heile lyden. Då jubla heile folket og ropa: Leve kongen!
25  So kunngjorde Samuel kongelovi for folket. Han skreiv henne upp i ei bok, og den la han ned for Herrens åsyn. Sidan bad han far vel med folket, og dei for alle heim att.
26  Saul for og heim att til Gibea, og med han fylgde den flokken som Gud hadde skote det i hugen på.
27  Men nokre gudlause folk sa: Kva hjelp kann denne gjeva oss? Og dei vanvyrde han og kom ikkje med gåvor til han; men han lest ikkje gå det.
 
 
# Første Samuelsbok 11
1  Nahas, ammoniten, gjorde ei herferd og kringsette Jabes i Gilead. Då sa alle Jabes-buane til han: Gjer fred med oss, so skal me tena det!
2  Men Nahas, ammoniten, svara: Ja, eg vil gjera fred med dykk, men berre på det vilkåret at eg sting ut høgre auga på kvar av dykk og soleis fær gjort vanæra på heile Israel.
3  Då sa styresmennene i Jabes til han: Gjev oss frest i sju dagar, so me kann senda bod kringum i heile Israels-riket! Er det då ingen som hjelper oss, so vil me gjeva oss yver til deg.
4  Då dei som for med bodet, kom til Gibea, heimstaden åt Saul, og bar fram ærendi si for folket, brast heile folket i gråt.
5  I same stundi kom Saul heim av åkeren med uksane sine fyre seg. Han spurde: Kva hev kome åt folket med di dei græt? So fortalde dei han kva bod Jabes-mennene hadde bore.
6  Då Saul høyrde det, kom Guds Ande yver han, og harmen loga upp i hugen hans.
7  Han tok tvo uksar og luta dei upp og sende lutene kring i heile Israels-riket med bodberarane, som skulde segja: So skal dei gjera med uksane åt den som ikkje fylgjer Saul og Samuel i striden, Då kom det ein otte frå Herren yver folket, og dei drog ut alle som ein.
8  Han mynstra dei i Besek; det var tri hundrad tusund Israels-søner og tretti tusund Juda-menner.
9  So sa dei til sendemennene som var komne: Seg til Jabes-buane: I morgon høgstdags leite skal det kome hjelp åt dykk! Då sendemennene kom heim att med det bodet, vart Jabesbuane glade,
10  og dei sa [til ammonitane]: I morgon vil me gjeva oss yver til dykk so fær de gjera med oss som de synest!
11  Dagen etter skipa Saul folket i tri hopar, og fyrstundes i otta braut dei seg inn i lægret og hogg ned ammonitane, og dei heldt ikkje upp fyrr det leid til høgstdags. Dei som var att, vart spreidde vida ikring - det vart ikkje att tvo mann på ein stad.
12  Då sa folket til Samuel: Kven var det som sa: Skal Saul vera konge yver oss? Hit med karane, so me kann få slå dei i hel.
13  Men Saul sa: På denne dagen skal ingen lata livet; for i dag hev Herren gjeve Israel siger.
14  Og Samuel sa til folket: Kom, lat oss fara til Gilgal og stadfesta kongedømet der!
15  So for alt folket til Gilgal, og der i Gilgal gjorde dei Saul til konge for Herrens åsyn og ofra takkoffer for Herrens åsyn. Og Saul og alle Israels-mennene gledde seg storleg.
 
 
# Første Samuelsbok 12
1  Sidan sa Samuel til heile Israel: No hev eg gjort dykk til viljes i alt de hev tala til meg um, og sett ein konge yver dykk.
2  So lyt då heretter kongen vera styraren dykkar. Eg er gamal og grå, so sønene mine alt er jamaldringane dykkar; men alt ifrå eg var ung og til no hev eg vore styraren dykkar.
3  Her stend eg! Vitna no mot meg for Herren og den han hev salva: Er her nokon eg hev gjort urett imot eller fare hardt med? Er her nokon eg hev teke mutor av, so eg skulde halda att augo for eitkvart? Um so er, vil eg gjeva dykk lika for det.
4  Dei svara: Du hev ikkje gjort oss urett og ikkje fare hardt med oss og ikkje teke imot noko av nokon.
5  Då sa han til dei: So er Herren vitne mot dykk, og den han hev salva, er vitne i dag at de ikkje hev funne noko hjå meg. Og folket svara; Ja, han er vitne.
6  So sa Samuel til dei: Ja, Herren er vitne, han som let Moses og Aron standa fram, og som førde federne dykkar upp frå Egyptar-landet.
7  Stig no fram, so eg kann ordskiftast med dykk for Herrens åsyn um alle Herrens rettvise verk som han hev gjort mot dykk og federne dykkar.
8  Då Jakob var komen til Egyptar-land, ropa federne dykkar til Herren. Då sende Herren Moses og Aron; dei førde federne dykkar ut or Egyptar-land og let dei få bu i dette landet.
9  Men dei gløymde Herren sin Gud; difor slepte han dei i hendene på Sisera, herhovdingen åt Hasor, og i hendene på filistarane og på Moab-kongen; alle desse stridde mot dei.
10  Då ropa dei til Herren og sa: Me hev synda! Me hev svike Herren og dyrka Ba'alane og Astarte-bileti; men frels oss no frå fiendane våre, so skal me tena deg!
11  So sende Herren Jerubba'al og Bedan* og Jefta og Samuel og frelste dykk frå alle fiendane dykkar rundt ikring, so de kunde bu trygt.
12  Men då dei såg at Nahas, ammonitarkongen, kom imot dykk, sa de til meg: Nei, me vil hava ein konge til å styra oss - endå Herren dykkar Gud var kongen dykkar.
13  Her er no kongen som de hev kåra - han som de bad um; no hev Herren sett ein konge yver dykk.
14  Ottast de no Herren og tener han og lyder han og ikkje seg dykk upp mot Herrens bod, men held dykk etter Herren dykkar Gud, både de og kongen som hev fenge velde yver dykk [so skal Herren vera med dykk.]
15  Men lyder de ikkje Herren, set de dykk upp mot Herrens bod, so skal Herrens hand råma dykk som ho råma federne dykkar.
16  Stig no fram og skoda det store underet som Herren vil gjer for augo dykkar!
17  Som de veit, hev me i desse dagane kveiteskurden; no vil eg ropa til Herren, so sender han torever og regn. Då skal de skyna og sjå kor stor ei synd de gjorde for Herrens augo då de kravde ein konge.
18  So ropa Samuel til Herren, og same dagen sende Herren torever og regn; då vart alt folket teke av stor otte for Herren og for Samuel,
19  og dei sa til Samuel: Bed for tenarane dine til Herren din Gud! Elles kjem me til å døy, for di me attpå alle syndene våre hev gjort den misgjerningi at me kravde ein konge.
20  Då sa Samuel til folket: Ver ikkje redde! Visst hev de gjort alt dette vonde; men vik no berre ikkje utav Herrens veg, men ten Herren av alt dykkar hjarta!
21  Vik ikkje utav rette vegen! For då laut de fylgja dei inkjeslege avgudane, som korkje kann gagna eller frelsa, av di dei er berre inkjevetta.
22  For Herren vil ikkje skjota folket sitt ifrå seg; for sitt store namn skuld vil han ikkje gjera det, etter di det tektest han å gjera dykk til sitt folk.
23  Men eg - aldri i verdi skal eg gjera so stor ei synd mot Herren som å halda upp å bed for dykk. Eg skal læra dykk den gode og rette vegen.
24  Hav berre de otte for Herren og ten han i sanning, av alt dykkar hjarta! Sjå kor store ting han hev gjort for dykk!
25  Men gjer de det som vondt er, so kjem de til å rjuka med, både de og kongen dykkar.
 
 
# Første Samuelsbok 13
1  Saul hadde då vore konge eitt år. Då han hadde vore konge yver Israel i tvo år,
2  valde han seg ut tri tusund mann av Israels-folket; av dei hadde han tvo tusund hjå seg i Mikmas og i Betel-fjelli, og eitt tusund var med Jonatan i Gibea i Benjamins-fylket. Alt hitt folket sende han frå seg og let dei fara heim att.
3  Jonatan hogg ned filistarvakti i Geba, og filistarane fekk spurt det. Men Saul let luren ljoma yver heile landet og sa: Hebrearane skal høyra det.
4  Heile Israel fekk høyra at Saul hadde hogge ned filistarvakti, og at filistarane var arge på Israels-folket for det same. Og folket vart utbode til å fylgja Saul til Gilgal.
5  Filistarane samla seg og vilde strida mot Israel; dei hadde tretti tusund vogner og seks tusund hestfolk, og fotfolk so mange som sanden på havsens strand; og dei drog upp og slo læger ved Mikmas, attanfor Bet-Aven.
6  Då no Israels-mennene såg kva fåre dei var i, av di filistarane trengde på, då løynde folket seg i hellerar og klungerkjørr og gjel og tårn og brunnar.
7  Sume av hebrearane gjekk yver Jordan til Gad- og Gilead-landet; men Saul var enno i Gilgal, og alt folket fylgde han skjelvande.
8  Han venta sju dagar - til den tidi Samuel hadde sett, men Samuel kom ikkje til Gilgal, og folket tok til å spreida seg og ganga frå han.
9  Då sa Saul: Kom hit til meg med brennofferet og takkofferet! Og so bar han fram brennofferet.
10  Men då han vel hadde bore fram brennofferet, då kom Samuel, og Saul gjekk til møtes med han og vilde beda han vera velkomen.
11  Då sa Samuel: Kva hev du gjort? Saul svara: Då eg såg at folket tok til å spreida seg og ganga frå meg, og du ikkje kom til den tidi som var sett, og filistarane samla seg ved Mikmas,
12  so tenkte eg: No kjem filistarane ned til Gilgal og tek på meg fyrr eg hev fenge blidka Herren, og so våga eg meg til å bera fram brennofferet.
13  Då sa Samuel til Saul: Du hev fare uvetugt åt, du hev ikkje lydt det bodet som Herren din Gud la på deg; hadde du gjort det, so hadde Herren no stadfest kongedømet ditt yver Israel for all tid.
14  Men no skal kongedømet ditt ikkje standa ved lag; Herren hev leita seg ut ein mann etter sitt hjarta, og han hev Herren etla til fyrste yver folket sitt, av di du ikkje hev lydt det bodet som Herren la på deg.
15  So gjorde Samuel seg reidug og for frå Gilgal upp til Gibea i Benjamins-fylket, og Saul mynstra herfolket han hadde med seg - det var um lag seks hundrad mann.
16  So låg då Saul og Jonatan, son hans, I Geba i Benjamins-fylket med det herfolket som var hjå dei, og filistarane hadde lægra seg ved Mikmas.
17  Då drog det ein flokk ut frå filistarlægret og skulde herja i landet; han var skift i tri hopar; ein hop tok leidi til Ofra i Sualbygdi,
18  ein stemnde til Bet-Horon, og ein tok inn på vegen til den bygdi som ris upp yver Sebo'imdalen, der det ber burtimot øydemarki.
19  Den gongen fanst det ingen smed i heile Israels-landet; for filistarane hadde ikkje vilja at hebrearane skulde få gjera seg sverd eller spjot.
20  Difor laut kvar mann i Israel fara ned til filistarane når han vilde få smidd seg plogjarn eller grev eller øksar eller ristlar,
21  eller når eggi var skjemd på plogjarni eller grevi eller greipene eller øksane, eller når han skulde få sett på ein pigg.
22  Soleis gjekk det til at den dagen då striden stod, fanst det korkje sverd eller spjot hjå nokon av dei folki som var med Saul og Jonatan; Berre Saul og Jonatan hadde slike våpen.
23  Filistarane skaut ein av utpostane sine fram til Mikmasskardet.
 
 
# Første Samuelsbok 14
1  So hende det ein dag at Jonatan, son åt Saul, sa til våpensveinen sin: Kom, lat oss ganga yver til filistar-utposten der burte på hi sida! Men han tala ikkje til far sin um det.
2  Saul låg då i utkanten av Gibea, under granatapalen som stend innmed Migron, og herfolket han hadde hjå seg, var um lag seks hundrad mann.
3  Der var og Akia Akitubsson, bror åt Ikabod, son åt Pinehas og soneson åt Eli, Herrens prest i Silo; det var han som då bar messehakelen. Men folket visste ikkje at Jonatan hadde gjenge burt.
4  Millom skardi som Jonatan freista å koma fram igjenom for å nå yver til filistar-utposten, var det ein bratt berghamar på kvar sida; den eine hette Boses og den andre Sene.
5  Den eine av desse hamrane ris bratt i veret på nordsida, midt for Mikmas, og hin på sudsida, midt for Geba.
6  So sa då Jonatan til våpensveinen sin: Kom, lat oss ganga yver til utposten åt desse u-umskorne! Herren hjelper oss nok. Det er ingen vande for Herren å lata dei han vil, vinna, anten dei er få eller mange.
7  Våpensveinen svara: Gjer alt som du hev i tankar! Berre gakk på! Eg fylgjer deg kvar du vil.
8  Då sa Jonatan: No gjeng me burtyver til karane, so langt at dei vert vare oss.
9  Segjer dei då til oss: Statt stille til me kjem burtåt dykk! - so stanar me der me er, og gjeng ikkje upp til dei.
10  Men segjer dei: Kom upp til oss! - so tek me det til mark på at Herren hev gjeve dei i våre hender, og då gjeng me upp.
11  Då dei no båe var komne so langt at ein kunde sjå dei frå utpostane, sa filistarane: Sjå der kjem hebrearane fram or holone dei hev løynt set i!
12  Og utpostmennene ropa til Jonatan og våpensveinen hans: Kom upp til oss, so skal me segja dykk noko! Då sa Jonatan til våpensveinen: Fylg meg! For Herren hev gjeve dei i Israels hender.
13  So kleiv Jonatan upp på hender og føter, og våpensveinen etter; og Jonatan felte dei, og våpensveinen fylgde etter og gjorde det av med dei.
14  I det fyrste åtaket som Jonatan og våpensveinen hans gjorde, felte dei um lag tjuge mann på ei vidd som svara til helvti av den marki ein kann pløgja på ein dag.
15  Då kom det ein fælske yver heile filistarheren både i og utanfor lægret; utpostane og herjeflokkane vart fælne dei med. Jordi skalv og alle vart tekne av ein fælske frå Gud.
16  Som no vaktpostane åt Saul i Gibea i Benjamins-fylket såg burtyver, vart dei vare at hopen var i uro, og at dei heldt på og støytte og trengde kvarandre.
17  Då sa Saul til folket som var med han; Tel etter og sjå um nokon av våre er burte! So talde dei etter og då fekk dei sjå at Jonatan og våpensveinen hans ikkje var der.
18  Då sa Saul til Akia: Kom hit med Guds kista! For Guds kista var på den tidi der hjå Israels-borni.
19  Men medan Saul tala med presten, auka ståket i filistarlægret meir og meir, og han sa til presten: Det kann vera det same.
20  So samla Saul folki sine ikring seg; men då dei kom dit som striden stod, fekk dei sjå at fiendane hadde lyft sverdi mot kvarandre, og alt var i ei røra.
21  Då hebrearane som frå fyrr stod under filistarane, og som hadde fare med dei upp og var spreidde rundt i lægret deira, dei slo og lag med Israels-heren som fylgde Saul og Jonatan.
22  Og då dei Israels-mennene som hadde løynt seg i Efra'ims-fjelli, fekk høyra at filistarane hadde teke på flog, sette alle dei og etter dei og gav seg med i striden.
23  Soleis hjelpte Herren Israel den dagen, og striden drog seg burtum Bet-Aven.
24  Det røynde hardt på Israels-mennene den dagen, og Saul let herfolket sverja denne eiden: Forbanna vere den som tek mat til seg fyrr det vart kveld, og eg hev teke hemn yver fiendane mine! Då var det ingen i heile heren som smaka mat.
25  So kom alt herfolket inn i skogen; der var det honning på marki,
26  og med same dei kom dit, såg dei at det rann flust med honning der; men ingen torde føra handi til munnen, slik age hadde folket for eiden.
27  Jonatan hadde ikkje høyrt på at far hans let folket gjera eiden; han rette fram staven han hadde i handi og duppa enden på han i honningen og førde so handi til munnen att; då vart augo han klåre.
28  Ein av hermennene tok til ords og sa: Far din hadde herfolket til å sverja sovoren eid: Forbanna vere den som et noko i dag! Difor hev folki no vorte trøytte.
29  Jonatan svara: Far min hev ført ulukka yver landet; sjå berre kor klåre augo mine vart då et smaka litt på denne honningen!
30  Kor mykje større hadde ikkje mannefallet vorte hjå filistarane, hadde folki våre i dag fenge eta seg mette av herfanget dei hev teke frå fiendane sine.
31  Kor som var, slo dei den dagen filistarane og elte dei frå Mikmas til Ajalon. Men då var folki reint utmødde,
32  og dei kasta seg yver herfanget, tok småfe og storfe og kalvar og slakta dei på marki og åt kjøtet med blodet i.
33  Det kom nokre menner til Saul og fortalde det og sa: Folket syndar mot Herren og et kjøt med blodet i. Då sa Saul: De hev vore utrue*; velt no hit ein stor stein!
34  So sa han: Gakk ikring millom folket og seg til dei at kvar og ein av dei skal koma hit til meg med uksen sin og lambet sitt og slakta dei her; so kann dei eta kjøtet - dei må ikkje synda mot Herren og eta kjøtet med blodet i. Då kom kvar mann i heren leidande med kvar sin ukse um natti og slakta dei der.
35  Og Saul bygde eit altar for Herren; det var det fyrste altaret han bygde for Herren.
36  Sidan sa Saul: Lat oss setja etter filistarane nedigjenom i natt og herja millom dei til dagen renn! Lat oss øyda dei, so ingen vert att! Dei svara: Gjer i alle måtar som du tykkjer det best! Men presten sa: Lat oss stiga hit fram for Gud!
37  So spurde Saul Gud: Skal eg setja etter filistarane nedigjenom? Vil du gjeva dei i hendene på Israel? Men Gud svara han ikkje den dagen.
38  Då sa Saul: Kom hit alle hovdingar millom folket! Ransaka og røk etter korleis det hev seg med den syndi som er gjord i dag!
39  For so visst som Herren lever, han som bergar Israel: Um det so er Jonatan, son min, som ber skuldi, so skal han døy! Men ingen av heile folket svara han eit ord.
40  So sa han til heile Israel: De skal standa på den eine sida, og eg og Jonatan, son min, på den andre. Og folket svara: Gjer som du tykkjer det best!
41  Då sa Saul til Herren, Israels Gud: Lat sanningi koma for dagen! Og luten fall på Jonatan og Saul, men folket gjekk fritt.
42  So sa Saul: Kasta lut millom meg og Jonatan, son min! Og luten fall på Jonatan.
43  Då sa Saul til Jonatan: Seg meg kva du hev gjort! Jonatan fortalde han det og sa: Eg tok litt honning på enden av staven eg hadde i handi, og smaka på det; her stend eg og er budd på å døy.
44  Då sa Saul: Gud late meg bøta for det både no og sidan um du ikkje no lyt døy, Jonatan!
45  Men folket sa til Saul: Skal Jonatan døy, han som hev vunne denne store sigeren i Israel? Det skal aldri henda! So visst som Herren lever: Ikkje eit hår skal verta skadt på hovudet hans! For det er med Guds hjelp han hev gjort det han hev gjort i dag. Soleis berga folket Jonatan, so han ikkje miste livet.
46  Men Saul for heim og elte ikkje filistarane lenger, og filistarane for heim til sitt land.
47  Då Saul hadde vunne kongedømet i Israel, stridde han mot alle fiendane sine rundt ikring: mot Moab og Ammons-borni, mot Edom og Sobakongane og mot filistarane, og kvar helst han vende seg, tukta han dei.
48  Han vann seg stort velde og slo amalekitane og berga Israel frå dei som herja det.
49  Sønene åt Saul var Jonatan og Jisvi og Malkisua, og av dei tvo døtterne hans heitte den eldste Merab og den yngste Mikal.
50  Kona åt Saul heitte Akinoam og var dotter åt Akima'as. Herhovdingen åt Saul heitte Abner og var son åt Ner, som var farbror åt Saul;
51  for Kis, far åt Saul og Ner, far åt Abner, var båe søner åt Abiel.
52  Striden mot filistarane var hard so lenge Saul levde, og so tidt Saul såg ei kjempa eller ein djerv kar, tok han dei i si tenesta.
 
 
# Første Samuelsbok 15
1  Ein dag sa Samuel til Saul: Du veit det var meg Herren sende so eg skulde salva deg til konge yver folket hans, yver Israel; so lyd no Herrens ord!
2  So segjer Herren, allhers Gud: Eg vil heimsøkja Amalek for det han gjorde mot Israel, at han la mein i vegen for dei då dei drog upp frå Egyptar-land.
3  Drag no ut og slå Amalek, og bannstøyt alt det han hev! Du skal ikkje spara han, men slå i hel både menn og kvinnor, både sogborn og større born, både uksar og sauer, både kamelar og asen.
4  So baud Saul ut herfolket og mynstra dei i Tela'im; det var tvo hundrad tusund mann fotfolk og ti tusund mann frå Juda.
5  Då Saul kom til Amalek-byen, la han folk i løynlega i dalen.
6  Og til kenitane sa han: Drag burt, skil lag med amalekitane og far nedetter! Elles kunde eg koma til å øyde dykk i hop med dei - og de var då so snilde mot alle Israels-borni då dei drog upp frå Egyptar-land. Då skilde kenitane lag med Amalek-folket.
7  Saul slo amalekitane og elte dei alt ifrå Havila til burtimot Sur, som ligg beint i aust for Egyptar-land.
8  Han tok Agag, Amalek-kongen, levande, og alt folket bannstøytte han og hogg dei ned med kvasse sverdet.
9  Men Saul og herfolket hans sparde Agag og det beste og det næstbeste av småfeet og storfeet og lambi - alt som var vent - og vilde ikkje bannstøyta det; men alt bufe som var ringt og utriveleg, det bannstøytte dei.
10  Då kom Herrens ord til Samuel, og det lydde so:
11  Eg angrar at eg gjorde Saul til konge; for han hev vendt seg burt frå meg og ikkje halde seg etter mine ord. Då vart Samuel harm, og han ropa til Herren heile natti.
12  Morgonen etter var Samuel tidleg uppe og tok ut og vilde fara til møtes med Saul. Han fekk spurt at Saul var komen til Karmel og hadde reist seg eit minnesmerke der; so hadde han snutt og fare nedetter til Gilgal.
13  Då Samuel kom dit han var, sa Saul til han: Velsigna vere du av Herren! Eg hev halde meg etter Herrens ord.
14  Men Samuel sa: Kva er det då for bræking som læt for øyro mine, og kva er det for rauting eg høyrer?
15  Saul svara: Det er nokre krøter dei hev teke frå amalekitane og drive hit; folket sparde det beste både av småfeet og storfeet, av di dei vilde ofra det til Herren din Gud; men alt hitt hev me bannstøytt.
16  Då sa Samuel til Saul: Haldt no upp, so skal eg segja deg kva Herren tala til meg i natt! Saul svara: Seg det!
17  Då sa Samuel: Er det ikkje so at då du tyktest deg sjølv ring, vart du hovding yver Israels-ættene, og Herren salva deg til konge yver Israel.
18  Sidan sende han deg i vegen og sa: Drag ut og bannstøyt desse syndarane, amalekitane, og strid mot dei til du fær gjort ende på dei!
19  Kvifor lydde du då ikkje Herrens bod, men kasta deg yver herfanget og gjorde det som var Herren imot?
20  Saul svara: Eg lydde Herrens bod og gjekk den vegen Herren sende meg; eg førde Agag, Amalek-kongen, hit og bannstøytte Amalek.
21  Men folki mine tok noko småfe og storfe av herfanget, det gildaste av det som var bannstøytt, og vilde ofra det til Herren din Gud her i Gilgal.
22  Då sa Samuel: Trur du Herren hev hugnad i brennoffer og slaktoffer likso mykje som i lydnad mot Herren? Nei, lydnad er betre enn slaktoffer, ope øyra betre enn verefeitt;
23  for trass er jamgodt med trolldoms-synd, einvisa er som avgudsdyrking. Av di du vanda Herrens ord, hev han vanda deg og vil ikkje at du skal vera konge lenger.
24  Saul sa: Eg hev synda; eg hev gjort imot Herrens bod og dine ord; men det var for di eg var redd folket og vilde fara etter dei.
25  Kjære, tilgjev no syndi mi og ver med meg attende, so eg kann kasta meg på kne for Herren!
26  Men Samuel svara: Eg vil ikkje vera med deg attende; av di du hev vanda Herrens ord, hev Herren vanda deg og vil ikkje at du skal vera konge yver Israel.
27  Dermed snudde han seg og vilde ganga. Men Saul treiv i kappa hans, so ho rivna, og det gjekk eit stykke av henne.
28  Då sa Samuel til han; Herren hev i dag rive kongedømet yver Israel frå deg og gjeve det til ein annan, ein som er betre enn du.
29  Og Israels trufaste Gud lyg ikkje og angrar ikkje; for han er ikkje eit menneske, so han skulde angra.
30  Saul svara: Visst hev eg synda; men kjære, syn meg no like vel den æra for augo åt styresmennene åt folket mitt og Israel at du er med meg attende! So vil eg kasta meg på kne for Herren din Gud.
31  Då gjekk Samuel med han attende, og Saul kasta seg på kne for Herren.
32  Sidan sa Samuel: Leid Agag, Amalek-kongen hit til meg! Fjåg steig Agag fram for han og sa: Visst er no daudens beiska kvorvi.
33  Men Samuel sa: Liksom sverdet ditt hev gjort kvinnor barnlause, so skal no di mor verta barnlaus framum andre kvinnor. So hogg han Agag ned for Herren åsyn i Gilgal.
34  Med so gjort gav Samuel seg på vegen til Rama, og Saul for heim att til Sauls Gibea.
35  Sidan vilde Samuel ikkje sjå Saul meir so lenge han levde; for han syrgde yver Saul. Men Herren angra at han hadde gjort Saul til konge yver Israel.
 
 
# Første Samuelsbok 16
1  Herren sa til Samuel: Kor lenge vil du syrgja yver Saul, endå eg hev vanda han og ikkje vil hava han til konge yver Israel? Fyll hornet ditt med olje og far i veg! Eg sender deg til Isai i Betlehem; og ein av sønene hans hev eg etla til konge.
2  Men Samuel svara: Korleis kann eg våga ei slik ferd? Fær Saul høyra det, drep han meg. Då sa Herren: Tak med deg ei kviga og seg: Eg er komen og vil ofra til Herren.
3  Bed so Isai til offerhøgtidi! Sidan skal eg lata deg få vita kva du skal gjera, og den som eg då nemner for deg, skal du salva åt meg.
4  Samuel gjorde som Herren sa: Då han kom til Betlehem, kom styresmennene i byen skjelvande imot han og spurde: Varslar det godt at du kjem?
5  Han svara: Ja, eg kjem og vil ofra til Herren. Helga dykk og kom med meg til offerhøgtidi! So helga han Isai og sønene hans og bad dei og koma til høgtidi.
6  Då dei so kom, og han fekk sjå Eliab, tenkte han: Her stend visst framfor Herren den han vil salva.
7  Men Herren sa til Samuel: Sjå ikkje på skapnaden hans og den høge voksteren! For eg er ikkje nøgd med han. Eg ser ikkje på det som menneskja ser på; for menneskja ser på det som fell i augo, men Herren ser på hjarta.
8  Då ropa Isai på Abinadab og let han ganga fram for Samuel; men Samuel sa: Han er ikkje heller den som Herren hev kåra.
9  So let Isai Samma ganga fram; men Samuel sa: Herren hev ikkje kåra han heller.
10  Soleis let Isai sju søner ganga fram for Samuel; men Samuel sa til Isai: Det er ingen av desse Herren hev kåra.
11  So spurde Samuel: Var dette alle gutane dine? Isai svara: Det er endå ein att, den yngste; men han gjæter småfeet. Då sa Samuel: Send bod etter han! Me gjeng ikkje til bords fyrr han kjem.
12  So sende Isai bod etter han. Han var raudleitt og bjartøygd, og vent vaksen var han og. Då sa Herren: Ris upp og salva han! For han er det.
13  Då tok Samuel oljehornet og salva han der han stod millom brørne sine. Frå den dagen kom Herrens Ande yver David og var med han alt framigjenom. So tok Samuel ut att og for til Rama.
14  Men Herren tok sin Ande frå Saul og sende ei vond ånd, som støkte han tid for tid.
15  Då sa tenarane åt Saul til han: Me ser at ei vond ånd frå Gud kjem og støkkjer deg.
16  Herre, seg berre eit ord til oss, tenarane dine, som stend her framfor deg, so skal me leita upp ein som kann spela på harpa. Når so ei vond ånd frå Gud kjem yver deg, skal han spela på harpa si; då vil du besna.
17  Saul svara: Ja, finn meg ein mann som er god til å spela, og få han hit til meg!
18  Då tok ein av hirdsveinane til ords og sa: Eg veit ein son åt Isai i Betlehem som kann spela; ein djerv gut er han og ein stridsmann, ordhag og ven på vokster; og Herren er med han.
19  So sende Saul bod til Isai med dei ordi: Send hit til meg David, son din, han som er med småfeet!
20  Då tok Isai eit asen og kløvja det med brød og ei hit med vin og eit kje og sende David, son sin, til Saul med det.
21  Soleis kom David til Saul og gav seg i tenesta hjå han; og Saul fekk han kjær og gjorde han til våpensveinen sin.
22  Um eit bel sende Saul bod til Isai med dei ordi: Kjære, lat David få vera i tenesta hjå meg! For eg likar han.
23  So tidt no sidan den vonde åndi frå Gud kom yver Saul, tok David harpa og spela på henne. Då letna Saul i hugen; han tyktest besna, og den vonde åndi kvarv ifrå han.
 
 
# Første Samuelsbok 17
1  Då det leid um ei tid, drog filistarane i hop herflokkane sine og budde seg til strid. Dei samla seg i Soko, som høyrer til Juda-fylket, og lægra seg innmed Efes-Dammim, millom Soko og Aseka.
2  Saul og Israels-mennene samla seg og; dei slo læger i Terebinte-dalen og fylkte seg til å taka imot filistarane.
3  Filistarane stod i den eine lidi og israelitane i hi, so dei hadde dalen imillom seg.
4  Best det var, gjekk ei holmgangskjempa fram or filistarlægret; han heitte Goliat og var frå Gat; han var seks alner og ei spann høg.
5  Han hadde ein koparhjelm på hovudet og var klædd i ei ringbrynja, som og var av kopar og vog fem tusund sekel.
6  På leggene hadde han koparspenger, og på ryggen bar han eit kastespjot av kopar.
7  Skaftet på langspjotet hans var som storeréven på ein vev, og jarnet i odden på det vog seks hundrad sekel, og skjoldberaren hans gjekk fyre han.
8  Han steig fram og ropa til Israels-fylkingi: Kvifor dreg de ut og fylkjer dykk til strid? Er ikkje eg filistaren og de trælar åt Saul? Vel dykk ein mann som de vil senda ned til meg!
9  Er han før til å slåst med meg og fær felt meg, so skal me vera trælane dykkar; men vinn eg på han og feller han, so skal de vera våre trælar og tena oss.
10  So sa filistaren: I dag hev eg hædt Israels-fylkingi; få meg no hit ein mann som eg kann slåst med!
11  Då Saul og heile Israel høyrde desse ordi av filistaren, stokk dei og vart fælande redde.
12  David var son åt den efratiten frå Betlehem i Juda-fylket som fyrr er nemnd, han som heitte Isai. Den mannen hadde åtte søner. På Sauls tid var han gamal og langt fram i åri komen.
13  Dei tri eldste sønene hans hadde fylgt Saul på herferdi. Av desse tri sønene - dei som var farne i herferd - heitte den eldste Eliab, den andre Abinadab og den tridje Samma.
14  David var den yngste. Dei tri eldste hadde fylgt Saul,
15  men David gjekk jamleg heim att frå Saul og gjætte småfeet åt far sin i Betlehem.
16  Filistaren steig fram og baud seg ut både morgon og kveld i fyrti dagar.
17  So sa Isai ein dag til David, son sin: Kjære, tak ein efa av dette brunka kornet og desse ti brødi som er etla åt brørne dine, og skunda deg til lægret med det, til brørne dine!
18  Og desse ti søtost-skivone skal du hava med til øvste hovdingen. Sjå so etter korleis det stend til med brørne dine, og få ei vissa av dei!
19  Dei og alle dei andre Israels-mennene er hjå Saul i Terebinte-dalen og slæst med filistarane.
20  Andre morgonen var David tidleg på føtene. Han fekk ein annan til å gjæta småfeet; so tok han det han skulde hava med seg og tok i veg, som Isai hadde sagt han fyre. Då han kom til vognborgi, var heren åt og fylkte seg, og herropet ljoma.
21  Både Israel og filistarane stod budde til strid, fylking mot fylking.
22  David la tyet sitt frå seg hjå den som hadde tilsyn med føringsvognene. So skunda han seg burt til fylkingi; der fann han brørne sine og helsa på dei.
23  Best han stod og rødde med dei, steig holmgangskjempa - filistaren som dei kalla Goliat frå Gat - fram or filistarfylkingi og ropa ut same ordi som fyrr, og David høyrde det.
24  Alle Israels-mennene rømde undan då dei såg kjempa, og var fælande redde.
25  Men ein av Israels-mennene sa: Ser de den karen som kjem fram der? Han vil spotta Israel - det er det han kjem for! Den som feller han, vil kongen gjera ovrik; han vil gjeva han dotter si til kona og gjera ætti hans fri for alle skattar og tyngslor i Israel.
26  Då spurde David dei som stod innmed han: Kva fær den som feller denne filistaren og tek skammi burt frå Israel? Kven er han då, denne u-umskorne filistaren, at han vågar å spotta heren åt den levande Gud?
27  Folki tok upp att åt han dei same ordi* og sa: Alt det fær den mannen som feller kjempa.
28  Då Eliab, eldste bror hans David, høyrde kva han tala med mennene um, vart han harm på han og sa: Kva vil du her? Og kven hev du fenge til å gjæta dei tvo-tri sauene burti øydemarki? Eg kjenner dei store tankane dine og det vonde du hyser i hjarta ditt; du vil sjå på striden - det er difor du er komen hit.
29  David svara: Kva gale hev eg no gjort? Det var då berre eit spursmål.
30  So vende han seg frå han til ein annan og tok upp att spursmålet sitt*, og folki svara det same som fyrste gongen.
31  Det spurdest snart kva David hadde sagt, og Saul fekk og høyra det. Han sende bod etter han,
32  og David sa til Saul: Ingen må missa modet! Tenaren din vil ganga av stad og slåst med denne filistaren.
33  Men Saul svara: Du er ikkje før til å ganga imot denne filistaren og slåst med han; for du er berre ungguten, og han hev vore hermann alt ifrå ungdomen.
34  Då sa David: Tenaren din gjætte jamleg småfeet for far sin; kom då ei løva eller ein bjørn og rana ein sau or flokken,
35  so sprang eg etter og slo udyret og reiv sauen ut or gapet på det; og reis det å ende imot meg, greip eg det i skjegget og slo det til det dauda.
36  Både løva og bjørn slo tenaren din i hel, og like eins skal det ganga denne u-umskorne filistaren, sidan han hev spotta heren åt den levande Gud.
37  So sa David: Herren, som hjelpte meg mot løva og bjørnen, han hjelper meg nok mot denne filistaren og. Då sa Saul til David: Gakk då! Herren vil nok vera med deg.
38  So let han David få sine eigne klæde og sette ein koparhjelm på hovudet hans og hadde på han ei brynja.
39  Og David batt sverdet hans um seg utanpå herklædi og vilde til å ganga; for han hadde ikkje prøvt det fyrr. Men so sa han til Saul: Eg fær ikkje ganga med dette på meg; eg er ikkje van med det. So la han det av seg
40  og tok staven sin i handi. I eit bekkefar leita han seg ut fem slette steinar og la dei i hyrdingtaska som han hadde på seg. Og slyngja si hadde han i handi. So gjekk han fram mot filistaren.
41  Medan kom filistaren næmare og næmare burtimot David, og skjoldberaren hans gjekk fyre han.
42  Då filistaren såg ikring seg, vart han var David, men vyrde han ikkje for noko, av di han var ein unggut, raudleitt og ven å sjå til.
43  Filistaren ropa til David: Held du meg for ein hund, sidan du kjem imot meg med stavar? Og han banna David ved guden sin.
44  So sa han: Kom hit til meg, so skal eg gjeva kjøtet ditt til fuglane i lufti og villdyri i skogen.
45  David svara: Du kjem imot meg med sverd og langspjot og kastespjot; men eg kjem imot deg i namnet åt Herren, allhers Gud, han som er Gud for Israels fylkingar - han som du hev spotta.
46  I denne dag skal Herren gjeva deg i mitt vald; og eg skal slå deg i hel og skilja hovudet ditt frå bulen, og liki av filistarheren skal eg i denne dag gjeva til fuglane i lufti og villdyri på jordi, so all jordi skal få sjå at Israel hev ein Gud.
47  Og heile denne lyden skal få sjå at det ikkje er med sverd og spjot Herren gjev siger; for det er Herren som råder for endelykti på striden, og han skal gjeva dykk i vårt vald.
48  Då no filistaren gjorde seg reidug og gjekk fram og kom næmare burtimot David, skunda David seg og sprang fram imot fylkingi, til møtes med filistaren.
49  David stakk handi ned i taska og tok upp ein stein; den sende han ut med slyngja og råka filistaren i panna, so steinen gjekk djupt inn i panna hans, og han stupte framlenges i marki.
50  Soleis vann David yver filistaren med slyngja si og steinen og felte han, so filistaren låg daud, endå David ikkje hadde noko sverd i handi.
51  Med so gjort sprang David fram og steig innåt filistaren. Han tok og drog sverdet hans ut or slira, gav han so banestøyten med det og hogg hovudet av han. Med same filistarane såg at kjempa deira var daud, rømde dei.
52  Og Israels- og Juda-mennene styrmde fram med høge herrop og elte filistarane til tett innåt Gat og radt til Ekron-portane. Mange filistarar fall og låg drepne på vegen til Sa'ara'im og heilt burtåt Gat og Ekron.
53  So langt sette Israels-borni etter filistarane; so snudde dei attende og herja lægret deira.
54  David tok hovudet åt filistaren og hadde det med seg til Jerusalem; men våpni la han i tjeldbui si.
55  Då Saul såg David ganga fram imot filistaren, sa han til Abner, herhovdingen: Kven er den guten son til, Abner? Abner svara: So visst som du lever, konge, eg veit ikkje det.
56  Då sa kongen: Spør etter du kven den ungdomen er son åt!
57  Då so David kom att og hadde felt filistaren, tok Abner og leidde han fram for Saul, medan han endå heldt hovudet åt filistaren i handi.
58  Og Saul spurde han: Kven er du son åt, gut? David svara: Eg er son åt Isai frå Betlehem, tenaren din.
 
 
# Første Samuelsbok 18
1  Um Jonatan er å segja at då han hadde høyrt samtalen millom David og Saul, drogst hugen hans til David, og han fekk han so kjær som sitt eige liv.
2  Same dagen tok Saul han til seg og let han ikkje meir få fara heim att til far sin.
3  Og Jonatan gjorde fostbrorlag med David, av di han hadde han likso kjær som sitt eige liv.
4  Han tok av seg kappa han hadde på, og gav henne til David, og like eins herklædi sine og jamvel sverdet sitt og bogen og beltet.
5  Sidan drog David i herferd. Kva ærend Saul sende han i, stelte han seg visleg; Saul sette han yver stridsmennene sine, og han var vel umtykt av heile folket, jamvel av tenarane åt Saul.
6  Då dei kom heim att, då David kom attende etter han hadde felt filistaren, gjekk kvinnone ut frå alle byar i Israel og vilde møta kong Saul med song og dans, med trummeslått og fagnadrop og spel.
7  Og medan dei dansa, song dei: Saul felte fiendar i tusundtal, men David i titusund-tal.
8  Då vart Saul brennande harm; han lika dei ordi ille og sa: Dei hev gjeve David titusund-tali, og meg hev dei gjeve tusundtali. No vantar det berre at han fær kongedømet.
9  Frå den dagen såg Saul alltid rangt på David.
10  Dagen etter kom det ei vond ånd frå Gud yver Saul, og han vart reint frå seg medan han sat inni halli si. David spela på harpa, som han kvar dag gjorde, og Saul hadde eit spjot i handi.
11  Best det var, svinga han spjotet og tenkte: Eg skal renna spjotet gjenom David og inn i veggen. Men David bøygde seg undan tvo gonger.
12  Saul var redd David; for Herren var med han, men hadde vike frå Saul.
13  Difor sende Saul han burt og sette han til hovding for tusund mann. Sidan gjekk David fyre herfolket både ut i striden og heim att;
14  han stelte seg visleg i alt han tok seg fyre, og Herren var med han.
15  Då no Saul såg at David for so visleg fram, stokk han for han.
16  Men heile Israel og Juda heldt av David; for det var han som gjekk fyre dei både ut og heim.
17  Ein dag sa Saul til David: Sjå her er Merab, eldste dotter mi; henne vil eg gjeva deg til kona. Lat meg berre sjå at du er ein djerv kar og strider Herrens stridar! For han tenkte med seg: Eg vil ikkje leggja hand på han; filistarane skal gjera det.
18  David svara: Ikkje er eg slik mann, og ikkje er eg av slik ætt i Israel at eg kann venta å verta måg åt kongen.
19  Men då tidi kom at David skulde føra Merab Saulsdotter heim, vart ho gift med Adriel frå Mehola.
20  Mikal, dotter åt Saul, hadde huglagt David. Då Saul fekk vita det, lika han det vel.
21  Saul tenkte: Han skal få henne; ho skal verta ei snara for han, so filistarane fær lagt hand på han. So sa han til David: Du skal få andre dotter mi; so vert du mågen min no.
22  Og til mennene sine sa han: Tala med David i løynd og seg: Kongen tykkjer vel um deg, og alle mennene hans held av deg. No må du verta måg åt kongen!
23  Då kongsmennene sa det til David, svara han: Tykkjer de det er so lite verdt å vera måg åt kongen? Eg er då berre ein fatig og ring mann.
24  Kongsmennene bar ordi hans i Saul og sa: Soleis svara David.
25  Då sa Saul: So skal de segja åt David: Kongen krev ikkje onnor festargåve enn fyrehudi av hundrad filistarar; soleis vil kongen hemna seg på fiendane sine. Men Saul tenkte med seg: Då kjem filistarane til å drepa han.
26  Då kongsmennene fortalde David kva Saul hadde sagt, var han glad av di han skulde verta måg åt kongen, og fyrr tidi var ute,
27  gjorde han seg reidug og for i vegen med mennene sine. Han slo i hel tvo hundrad mann av filistarane, tok fyrehudene deira med seg og la dei fulltalde fram for kongen, so han kunde verta mågen hans. Då let Saul han få Mikal, dotter si.
28  No såg og skyna Saul at Herren var med David; og Mikal Saulsdotter heldt av han.
29  Då vart Saul endå reddare David og var sidan hans uven all si tid.
30  Filistarhovdingane for jamleg i herferd, og kvar gong dei drog ut, for David vislegare åt og var hepnare enn alle hermennene åt Saul, og han vann eit stort namn.
 
 
# Første Samuelsbok 19
1  Ein gong tala Saul til Jonatan, son sin, og til alle mennene sine um å drepa David. Men Jonatan Saulsson hadde David hjarteleg kjær
2  og fortalde han kva faren hadde sagt, og sa: Saul, far min, tenkjer på å drepa deg. Vara deg no i morgon tidleg! Finn deg eit løyne og haldt deg gøymt der,
3  so skal eg og far koma ut på marki der du er, og eg skal standa tett innmed far og tala med han um deg; vert eg då vis med noko, skal eg segja deg det.
4  Jonatan tala vel um David for Saul, far sin, og sa: Kongen skulde ikkje gjera urett mot David, tenaren sin! For han hev ikkje synda mot deg, men heller gjort ting som hev vore til stor bate for deg.
5  Han sette livet sitt i våge og felte filistaren, og Herren let heile Israel vinna ein stor siger. Du såg det sjølv og gledde deg. Kvifor vil du då no gjera synd på skuldlaust blod og drepa David utan årsak?
6  Saul lydde etter ordi hans Jonatan og svor: So visst som Herren lever: Han skal ikkje lata livet!
7  Då ropa Jonatan på David og fortalde han alt saman; sidan leidde han David fram for Saul, og han var hjå han som fyrr.
8  Men ufreden heldt ved, og David drog ut og stridde mot filistarane. Han valda stort mannefall millom dei, og dei rømde for han.
9  Då kom ei vond ånd frå Herren yver Saul medan han sat i halli med spjotet sitt i handi, og David spela på harpa.
10  Og Saul freista å renna spjotet gjenom David og inn i veggen; men David skaut seg undan, og spjotet for i veggen. Same natti rømde David og kom seg undan.
11  So sende Saul nokre menner til Davids hus; dei skulde vakta på han og drepa han um morgonen. Men Mikal, kona hans David, varsla han um det og sa: Bergar du deg ikkje undan i natt, so vert du drepen i morgon.
12  So fira ho han ned gjenom vindauga, og han rømde sin veg og kom undan.
13  Sidan tok Mikal husguden og la upp i sengi; ho la eit teppe av geiteragg uppmed hovudet og breidde eit åklæ yver.
14  Då so Saul sende folk som skulde henta David, sa ho: Han er sjuk.
15  So sende Saul same mennene av stad til å sjå korleis det var med David, og sa: Ber han hit til meg i sengi si - han skal lata livet!
16  Men då mennene kom inn, fekk dei sjå at det var husguden som låg i sengi med raggeteppet uppmed hovudet.
17  Då sa Saul til Mikal: Kvifor hev du narra meg soleis og hjelpt uvenen min til å sleppa undan? Mikal svara: Han sa til meg: Lat meg få sleppa burt, elles drep eg deg!
18  Då David hadde rømt og kome seg undan, for han til Samuel i Rama og fortalde han korleis Saul hadde fare med han. So gjekk han og Samuel til Nevajot og gav seg til der.
19  Med same Saul fekk spurt at David var i Nevajot ved Rama,
20  sende han nokre menner dit som skulde henta David. Men då dei fekk sjå profetflokken, som var tekne av profetisk eldhug, og Samuel, som stod der og var føraren deira, då kom Guds Ande yver dei - yver dei mennene som Saul hadde sendt - so dei kom i profetisk eldhug dei og.
21  Då Saul fekk vita det, sende han andre menner; men dei og kom i profetisk eldhug. So sende han tridje gongen nye folk dit, men det gjekk like eins med dei.
22  Då for han sjølv til Rama. Som han no kom til den store brunnen i Seku, spurde han: Kvar er Samuel og David? Dei svara: I Nevajot ved Rama.
23  Då han so for dit, til Nevajot ved Rama, kom Guds Ande yver han og, so han gjekk i profetisk eldhug heile vegen, alt til han kom til Nevajot ved Rama.
24  Då reiv han av seg klædi - for han og var teken av profetisk eldhug medan han stod framfor Samuel - og han kasta seg ned og låg der naken* heile den dagen og natti med. Difor segjer dei: Er Saul og millom profetane?
 
 
# Første Samuelsbok 20
1  No rømde David frå Nevajot ved Rama og kom og sa ope og endefram til Jonatan: Kva hev eg gjort? Kva brot og kva synd hev eg gjort mot far din, sidan han vil taka livet mitt?
2  Jonatan svara: Nei visst skal du ikkje missa livet! Du veit far gjer aldri noko, korkje stort eller smått, utan han let meg vita det. Kvifor skulde han då dylja dette for meg? Nei, det er ikkje so.
3  Men David svara med ein eid: Far din veit alt for vel at du hev godvilje for meg. Difor tenkjer han som so: Dette må ikkje Jonatan få vita; han kunde tykkja det vondt. Men so visst som Herren lever, og so visst som du sjølv er i live: Det er berre eit steg millom meg og dauden.
4  Då sa Jonatan til David: Alt det du ynskjer, skal eg gjera for deg.
5  David svara: I morgon veit du det er nymåne-dagen. Då skulde eg med retten sitja til bords med kongen. Men gjev no du meg heimlov, so vil eg løyna meg ute på marki til i yvermorgon kveld.
6  Skulde so far din sakna meg, so lyt du segja: David naudbad meg at han måtte få fara heim til Betlehem som snøggast; for der held heile ætti hans no den årlege offerfesten sin.
7  Segjer han då: Det er vel - so kann tenaren din vera trygg; men vert han harm og ill, so kann du vera viss um at han er fullrådd på å gjera noko vondt.
8  Gjer då vel mot tenaren din, etter di du hev gjort fostbrorlag med meg i Herrens namn! Men er eg saka i noko brot, so drep du meg! Kvifor skulde du føra meg til far din?
9  Jonatan svara: Nei, soleis skal det aldri ganga! Skynar eg at far er fullrådd på at det skal henda deg noko vondt, so skal eg då visst segja deg det.
10  Då spurde David: Kven skal varsla meg um det eller segja meg um far din svarar deg ublidt?
11  Jonatan sa: Kom, lat oss ganga ut på marki! So gjekk dei båe ut på marki.
12  Og Jonatan sa til David: Ved Herren, Israels Gud: I morgon eller i yvermorgon dette leite skal eg røyna ut far min; ser eg so at han vil David vel, og eg ikkje då sender bod til deg og let deg vita det,
13  so gjev Herren må lata Jonatan bøta for det både no og sidan! Vil far min råda seg til å gjera deg noko vondt, so skal eg varsla deg, so du kann koma undan og fara din veg i fred. Og sidan vere Herren med deg, som han hev vore med far min!
14  Vil du ikkje, um eg endå* lever - vil du ikkje då gjera vel mot meg for Herrens skuld, so eg ikkje tarv døy?
15  Og aldri vil du lata ætti mi missa godviljen din, jamvel når Herren gjer ende på Davids fiendar og ryd dei ut av jordi alle som ein.
16  So gjorde Jonatan ei pakt med Davids hus og sa: Herren take hemn yver Davids fiendar!
17  Og Jonatan heldt på og naudbad David ved den kjærleiken han bar til han; for han hadde han so kjær som sitt eige liv.
18  Sidan sa Jonatan til han: I morgon er det nymåne-dagen, og dei kjem til å sakna deg når dei ser sessen din er tom.
19  Men i yvermorgon skal du skunda deg ned til den staden du heldt deg løynd den dagen ugjerningi skulde gjerast*, og setja deg attmed Ezelsteinen.
20  So skal eg skjota tri piler frammed der, liksom eg skaut til måls.
21  Då veit du eg sender sveinen min av stad til å finna pilene. Segjer eg so til sveinen: Sjå, pilene ligg hitanfor deg! Tak dei! - so kom du fram! For då kann du vera trygg; det stend ingen ting på, so visst som Herren lever.
22  Men segjer eg til guten: Sjå, pilene ligg burtanfor deg! - so tak ut! For då vil Herren at du skal fara burt.
23  Men det som me hev tala um, eg og du, det er Herren vitne på; han er vitne millom meg og deg i all æva.
24  So løynde David seg ute på marki. Då nymåne-dagen kom, og dei skulde halda måltid, sette kongen seg til bords.
25  Han sat der han var van å sitja, i høgsætet uppmed veggen. Jonatan reiste seg, og Abner sette seg ved sida av Saul; men romet åt David var tomt.
26  Saul gat ikkje noko den dagen; han tenkte: Det hev vel hendt han eitkvart, so han ikkje er rein*; - nei, han er nok ikkje rein.
27  Men då romet åt David stod tomt andre dagen og - dagen etter nyet - då sa Saul til Jonatan, son sin: Kvi hev ikkje Isai-sonen kome til måltidi korkje i går eller i dag?
28  Jonatan svara: David naudbad meg at han måtte få fara til Betlehem;
29  han sa: Kjære, gjev meg lov til å fara! For ætti vår held ei offerhøgtid der i byen, og bror min hev sjølv sagt meg til. Hev du nokon godvilje for meg, so gjer vel og slepp meg heim, so eg kann få helsa på brørne mine! Soleis hev det seg at han ikkje er komen til bordet åt kongen.
30  Då vart Saul brennande harm på Jonatan og sa til han: Du son til ei tuktlaus og stridig kvinna! Var det ikkje det eg visste at du held av Isai-sonen - til skam for deg sjølv og til skam for blygsli åt mor di!
31  For so lenge Isai-sonen er til på jordi, stend korkje du eller kongedømet ditt på fast grunn. Send no folk og henta han hit til meg - han skal døy!
32  Jonatan svara: Kvifor skal han døy? Kva hev han gjort?
33  Men Saul kasta spjotet imot han og vilde drepa han. Då skyna Jonatan at far hans var fullrådd på å drepa David.
34  Han reiste seg frå bordet, harm i hugen, og smaka ikkje mat andre nymåne-dagen; for han tykte vondt for Davids skuld, av di far hans hadde hædt han.
35  Morgonen etter gjekk Jonatan ut på marki på den tid han hadde avtala med David. Han hadde ein liten svein med seg
36  og sa til han: Spring og finn dei pilene eg skyt! Medan sveinen sprang av stad, skaut Jonatan pili burtum han,
37  og då sveinen kom dit som pili låg, den som Jonatan hadde skote, ropa Jonatan til han: Ligg ikkje pili burtanfor deg?
38  So ropa Jonatan endå ein gong til sveinen: Ver snøgg, skunda deg, statt ikkje der! Sveinen samla upp pilene og kom til husbonden sin med dei.
39  Han skyna ingen ting; det var berre Jonatan og David som skyna kva dette hadde på seg.
40  So gav Jonatan våpni sine til sveinen og sa til han: Gakk inn til byen med dette!
41  Då sveinen var komen inn til byen, kom David fram på sørsida [av steinen*]. Han la seg på kne og bøygde seg til jordi tri gonger. So kysstest dei og gret hjå kvarandre, og David storgret.
42  Og Jonatan sa til David: Far din veg i fred! Det som me tvo svor i Herrens namn då me sa: Herren vere vitne millom meg og deg og millom mi ætt og di ætt i all æva [det veit du skal standa ved lag].
43  So tok David ut og for sin veg; men Jonatan gjekk inn i byen.
 
 
# Første Samuelsbok 21
1  No for David til Nob, til Akimelek, øvstepresten. Men då Akimelek fekk sjå David, stokk han og spurde: Kvifor er du åleine og hev ingen med deg?
2  David svara: Kongen gav meg ei ærend å greida; men samstundes sa han til meg: Ingen må få vita noko um den ærendi eg sender deg i og hev sett deg til å greida. Og sveinane mine hev eg sagt til å møta meg på den og den staden.
3  Hev du noko mat hjå deg, so lat meg få det - fem brød eller kva som er for handi!
4  Presten svara: Uvigsla brød hev eg ikkje; her finst ikkje anna enn heilagt brød - berre no sveinane hev halde seg burte frå kvinnor!
5  David svara: Ja visst, kvinnor hev me ikkje havt høve til å vera i lag med korkje i går eller fyrre dagen. Då eg tok ut, var det heilagt alt det sveinane mine hadde på seg; og um dette er ei ferd som ikkje er heilag, so vert ho heilag i dag ved det dei hev på seg.
6  Då let presten han få noko heilagt brød. For det var ikkje anna brød der enn skodebrødi, som hadde lege framfor Herrens åsyn, men vorte burttekne, so nytt brød kunde leggjast fram same dagen som det gamle vart henta.
7  Den dagen var det ein av Sauls tenarar som heldt seg inne der framfor Herrens åsyn. Doeg heitte han; han var frå Edom og var den øvste av gjætarane åt Saul.
8  So sa David til Akimelek: Hev du ikkje eit spjot eller eit sverd her? Eg fekk ikkje teke med meg sverdet mitt og ikkje dei andre våpni mine heller, av di det hadde slik bråhast med ærendi åt kongen.
9  Presten svara: Jau, sverdet åt Goliat, filistaren, han som du slo i hel i Terebinte-dalen, det heng attanfor messehakelen, sveipt i eit klæde; vil du hava det, so tak det! Det er ikkje noko anna sverd her. David sa: Det finst ikkje maken til det; lat meg få det!
10  So tok David ut att og rømde same dagen undan Saul; og han kom til Akis, kongen i Gat.
11  Då sa tenarane åt Akis til han: Er ikkje dette David, kongen i landet? Var det ikkje han dei song soleis um medan dei dansa: Saul felte fiendar i tusundtal, men David i titusund-tal?
12  David la seg desse ordi på hjarta, og han var svært redd for Akis, kongen i Gat.
13  Difor skapte han seg galen for dei; han slo seg vill når dei kom innåt han, han rita på portvengene, og han sikla i skjegget.
14  Då sa Akis til tenarane sine: De ser då at mannen er frå vitet; kvifor kjem de til meg med han?
15  Hev eg ikkje nok av galne folk her sidan de kjem hit med han der, so eg skal plagast med galenskapen hans? Skulde slik ein få koma i mitt hus?
 
 
# Første Samuelsbok 22
1  So for David derifrå og kom seg undan til helleren ved Adullam. Då brørne hans og alt hitt folket i ætti fekk spurt det, kom dei dit ned til han.
2  Og alle som var naudstadde eller skuldbundne eller misnøgde, flokka seg um han, og han vart hovdingen deira; det var um lag fire hundrad mann som var med han.
3  Sidan for David til Mispe i Moab; og han sa til Moab-kongen: Kjære, lat far min og mor mi få koma hit og vera hjå dykk til eg fær sjå korleis Gud lagar det for meg!
4  So førde han dei fram for Moab-kongen, og hjå han var dei so lenge David heldt til i fjellborgi.
5  Men Gad, profeten, sa til David: Du må ikkje gjeva deg til i fjellborgi; drag burt og kom deg heim til Juda-landet! Då tok David ut og kom til Haretskogen.
6  Saul fekk snart høyra ordet um David og dei mennene som var med han. So var det ein dag han sat under tamariska på haugen i Gibea med spjotet sitt i handi, og alle mennene hans stod rundt ikring han;
7  då sa han til mennene sine, som stod der ikring han: Høyr her, benjaminitar! Tenkjer de Isai-sonen vil gjeva dykk alle saman åkrar og vinhagar og gjera dykk alle til hovdingar for tusund eller for hundrad mann,
8  sidan de alle hev svore dykk i hop mot meg, og ingen varsla meg då son min gjorde samband med Isai-sonen? Ingen av dykk tykkjer vondt um meg og let meg vita noko; for son min hev eggja tenaren min til å sitja etter meg, soleis som han no gjer.
9  Doeg, edomiten, han som var sett yver tenarane åt Saul, tok til ords og sa: Eg såg at Isai-sonen kom til Akimelek Akitubsson i Nob,
10  og Akimelek spurde Herren for han og gav han ferdakost og let han få sverdet åt Goliat, filistaren.
11  So sende kongen bod etter Akimelek Akitubsson, presten, og heile ætti hans, prestane i Nob. Dei møtte alle fram for kongen,
12  og Saul sa: Høyr her, Akitubsson! Han svara: Ja, her er eg, herre!
13  Då sa Saul til han: Kvifor hev de svore dykk i hop mot meg, du og Isai-sonen? Kvifor gav du han mat og sverd og spurde Gud for han, so han skulde setja seg upp imot meg og sitja etter meg, som han no gjer?
14  Akimelek svara: Kven av alle tenarane sine er då so veltrudd som David, han som er måg åt kongen og ein av dei du samråder deg med, og som er høgvyrd i huset ditt?
15  Dette var då ikkje fyrste gongen eg spurde Gud for han. Aldri kunde eg koma på å gjera deg imot! Kongen må ikkje tru meg til slikt, og ikkje nokon i ætti mi heller! For tenaren din hev ikkje visst det minste grand um noko av dette.
16  Men kongen sa: Du lyt lata livet, Akimelek, både du og heile ætti di.
17  So sa han til kongskarane som stod ikring han: Gakk fram og drep Herrens prestar! For dei hev og hjelpt David; dei visste at han var på røming, men varsla meg ikkje. Men kongsmennene vilde ikkje lata handi si til å hogga ned Herrens prestar.
18  Då sa kongen til Doeg: Gakk du fram og hogg ned prestane! Og Doeg, edomiten, gjekk fram, og han hogg ned prestane og tok den dagen livet av fem og åtti mann som bar messehaklar av lereft.
19  Sidan øydde han med odd og egg Nob, prestebyen; både karar og kvinnor, både sogborn og større born, både uksar og asen og sauer drap han ned.
20  Berre ein av sønene åt Akimelek Akitubsson - Abjatar heitte han - fekk berga seg undan. Han rømde dit David var, og fylgde han.
21  Abjatar fortalde David at Saul hadde drepe Herrens prestar.
22  Då sa David til Abjatar: Eg visste alt den gongen at Doeg, edomiten, var der, og at han vilde segja allting til Saul. Det er eg som ber skuldi for alle dei liv som er øydde i ætti di.
23  Ver no hjå meg og ber ingen otte! Den som vil taka mitt liv, vil og taka ditt; hjå meg er du trygg.
 
 
# Første Samuelsbok 23
1  Folk kom og sa til David: Filistarane hev kringsett Ke'ila, og dei ranar kornet på treskjevollane.
2  Då spurde David Herren: Skal eg draga ut og taka på desse filistarane? Og Herren svara: Drag ut og tak på filistarane og fria ut Ke'ila!
3  Men mennene hans David sa til han: Du veit me gjeng i otte her i Juda-landet; og so skulde me fara til Ke'ila, mot filistarfylkingane!
4  Då spurde han Herren endå ein gong, og Herren svara: Tak ut og drag ned til Ke'ila! Eg gjev filistarane i ditt vald!
5  So for David med mennene sine til Ke'ila og stridde mot filistarane; han drog av med feet deira og valda stort mannefald millom dei. Soleis berga David Ke'ila-buane.
6  Då Abjatar, son åt Akimelek, rømde til David i Ke'ila, hadde han messehakelen med seg dit ned.
7  Då Saul fekk spurt at David var komen til Ke'ila, sa han: Gud kjennest ikkje ved han og hev gjeve han i mine hender, sidan han sjølv hev stengt seg inne i ein by som hev vengeportar med slå fyre.
8  So baud han ut alt herfolket og vilde fara ned til Ke'ila og ringa David og mennene hans inne.
9  Då David skyna at det var mot han Saul emna på vondt, sa han til Abjatar, presten: Kom hit med messehakelen!
10  Sidan sa han: Herre, Israels Gud! Eg, tenaren din, hev fenge spurt at Saul etlar seg til Ke'ila og vil leggja byen i øyde for mi skuld.
11  Vil då Ke'ila-buane gjeva meg i hans hender? Vil Saul koma hit ned, som tenaren din hev fenge spurt? Herre, Israels Gud! Lat tenaren din få vita det! Og Herren svara: Ja, han kjem.
12  So spurde David: Vil Ke'ila-buane gjeva meg og mennene mine i Sauls hender? Og Herren svara: Ja, dei vil.
13  Då tok David og mennene hans ut, um lag seks hundrad i talet. Dei for burt frå Ke'ila og flakka ikring kvar helst det høvde. Men då Saul fekk spurt at David hadde sloppe burt frå Ke'ila, let han vera å draga ut.
14  Sidan heldt David til i øydemarki, i fjellborgene; helst heldt han seg i fjelli i Sif-øydemarki; og heile tidi leita Saul etter han, men Gud laga det so at han ikkje fall i hendene hans.
15  David skyna at Saul hadde drege ut og stod han etter livet. Men medan han var i skogen i Sif-øydemarki,
16  tok Jonatan Saulsson ut og kom til han der og styrkte modet hans i Gud.
17  Han sa til han: Ver ikkje redd! Saul, far min, når ikkje i deg. Du skal verta konge yver Israel, og eg skal vera næst etter deg. Det veit Saul, far min, og.
18  So gjorde dei samband for Herrens åsyn, dei tvo, og David vart verande i skogen, men Jonatan for heim til seg.
19  Nokre Sif-buar kom til Saul i Gibea og sa: Veit du at David held seg løynd hjå oss i fjellborgene i skogen, på Kakilahaugen sunnanfor øydemoen?
20  So sant du hev hug til å koma hit ned, konge, so kom! Me skal syta for at du fær tak i han.
21  Saul svara: Herren velsigne dykk, at de hev slik medkjensla med meg!
22  Far no heim att og gjæt på han heretter og! Spør dykk fyre og sjå etter kvar han vankar, og kven som hev set han der! For dei hev sagt meg at han er svært slu.
23  Sjå dykk um og få greida på alle løyndeholone som han er van å løyna seg i, og kom so attende til meg med vissmun! So skal eg vera med dykk, og er han so sant i landet, skal eg leita han upp millom alle dei mange tusund i Juda.
24  So tok dei ut og for heim til Sif fyre Saul; men David og mennene hans var då i Maon-øydemarki, på moane sunnanfor øydemarki.
25  Sidan tok Saul i vegen med mennene sine og vilde leita etter David. Men David fekk vita det og drog ned til fjellknausen og heldt til i Maon-øydemarki. Då Saul fekk høyra det, sette han etter han inn i Maon-øydemarki.
26  Saul for på ei sida av fjellet og David og mennene hans på hi. Og David skunda seg på harde livet for å sleppa undan Saul, medan Saul og mennene hans freista å ringa David og mennene hans inne og taka dei.
27  Men best det var, fekk Saul det bodet: Skunda deg og kom! Filistarane hev brote inn i landet.
28  Då snudde Saul og elte ikkje David lenger, men drog imot filistarane. Difor kalla dei den staden Sela-Hammahlekot*.
 
 
# Første Samuelsbok 24
1  So for David burt derifrå og heldt til i fjellborgene ved En-Gedi.
2  Då no Saul kom heim att og hadde drive filistarane undan, fekk han bod um at David var i En-Gedi-øydemarki.
3  Då tok han med seg tri tusund mann, som han hadde valt ut or heile Israel, og drog av stad og vilde leita etter David og mennene hans på Steinbukk-høgdene.
4  Og han kom til sauekviene attmed vegen. Der var det ein heller; den gjekk han inn i og vilde vera for seg sjølv eit lite bel. Men David og mennene hans sat inst inni helleren.
5  Då sa mennene åt David til han: No er den dagen komen som Herren tala soleis um til deg: Sjå, no gjev eg uvenen din i ditt vald, so du kann gjera med han som du vil. So reiste David seg og skar i løynd ein snipp av kappa hans Saul.
6  Men sidan fekk David samvitsagg, av di han hadde skore av snippen på kappa hans Saul,
7  og han sa til mennene sine: Herren frie meg frå å gjera slikt mot herren min, mot den som Herren hev salva, og leggja hand på han! Han er då den som Herren hev salva.
8  Og David skjente på mennene sine og let dei ikkje få lov til å taka på Saul. Men Saul tok ut frå helleren og gav seg på vegen att.
9  Då reis David og upp og gjekk ut or helleren og ropa etter Saul: Herre konge! Saul såg attum seg. Då la David seg på kne og bøygde seg med andletet mot jordi
10  og sa: Kvifor høyrer du på folk som segjer at David freistar å valda deg vondt?
11  I dag hev du då med eigne augo set at Herren hadde gjeve deg i mine hender i helleren; dei rådde meg til å drepa deg, men eg tykte synd i deg og sa: Eg vil ikkje leggja hand på herren min; for han er den som Herren hev salva.
12  Men sjå her, far, her held eg snippen av kappa di i handi! Når eg skar denne snippen av kappa di og ikkje drap deg, so må du då skyna og sjå at eg ikkje hev emna på noko vondt eller nokor misgjerning, og at eg ikkje hev forbrote meg mot deg, endå du sit etter meg og vil taka livet av meg.
13  Herren skal døma millom meg og deg, og Herren skal hemna meg på deg, men mi hand skal ikkje lyfta seg mot deg;
14  det er som dei segjer for eit gamalt ord: Av vonde er vondt ventande. Men mi hand skal ikkje lyfta seg mot deg.
15  Kven er det Israels konge er ute og leitar etter? Kven er det du elter? Ein daud hund, ei loppa.
16  So skal då Herren vera domar og skifta rett millom meg og deg; han sjå åt og føre mi sak og døme meg fri or dine hender!
17  Då David hadde tala til endes, sa Saul: Er det du som talar, David, son min? Og han brast i og gret
18  og sa til David: Du er betre enn eg; du hev gjort meg godt, og eg hev gjort deg vondt.
19  I dag hev du synt meg kor god du hev vore mot meg, med di du ikkje drap meg då Herren hadde gjeve meg i ditt vald.
20  Kvar er den mannen som kjem yver uvenen sin og let han fara sin veg i fred? Herren løne deg for denne dagen - for det du hev gjort mot meg!
21  Eg veit alt at du skal verta konge og halda kongedømet yver Israel fast i di hand.
22  Sver meg då no ved Herren at du ikkje vil rydja ut etterkomarane mine og ikkje strjuka ut namnet mitt or farsætti mi!
23  Det svor David på. So for Saul heim att, og David og mennene hans steig upp til fjellborgi.
 
 
# Første Samuelsbok 25
1  Ved det leitet døydde Samuel, og heile Israel samla seg og heldt syrgjehøgtid etter han. Dei gravla han på garden hans i Rama. So tok David ut og for ned til Paran-øydemarki.
2  I Maon var det ein mann som hadde buskapen sin på beite i Karmel. Han var ein ovrik mann og åtte tri tusund sauer og tusund geiter. Nett då var han i Karmel på saueklypping.
3  Nabal heitte mannen, og kona hans heitte Abiga'il; ho var ei vitug og ven kvinna, men han var hardlyndt og ill å eigast ved. Han var av Kalebs-ætti.
4  I øydemarki fekk David høyra at Nabal var åt og klypte sauene sine.
5  Då sende han ti av sveinane sine av stad og sa til dei: Far upp til Karmel, og når de kjem til Nabal, so helsa han frå meg
6  og seg: Lukka til! Fred vere med deg, og fred med huset ditt, og fred med alt som ditt er!
7  Eg hev høyrt at dei held på og klypper hjå deg. No veit du gjætarane dine hev vore i hop med oss; me hev aldri gjort dei noko til meins, og det hev ikkje kome burt noko for dei i all den tid dei hev vore i Karmel.
8  Spør sveinane dine, so vil dei segja deg det! So lat då oss sveinar møta godvilje hjå deg, sidan me kjem hit på ein glededag! Gjev tenarane dine og David, son din, det du kann hava for handi!
9  Då sveinane åt David kom til Nabal, helsa dei frå David og bar fram ordsendingi hans; so stod dei og venta.
10  Men Nabal svara: Kven er David, og kven er Isai-sonen? No um dagane er det so mange tenarar som stryk ifrå husbondane sine.
11  Og eg skulde taka brødet mitt og vatnet og slaktefeet, som eg hev slakta åt dei som klypper for meg, og gjeva det til folk som eg ikkje veit kvar dei er ifrå!
12  Då vende sveinane um og gjekk sin veg, og då dei kom heim til David, fortalde dei han alt, soleis som det hadde gjenge til.
13  So sa David til mennene sine: Spenn sverdet um dykk, alle mann! Dei so gjorde. David spente og sverdet um seg, og so fylgde dei han upp, um lag fire hundrad i talet; tvo hundrad mann vart att innmed føringsvognene.
14  Men ein av drengene åt Nabal kom og fortalde dette til Abiga'il, kona hans, og sa: David sende nokre menner hit frå øydemarki med helsing til husbonden vår, men han gauv på dei med skjelling.
15  Og desse mennene hev då vore svært snilde mot oss; ingen gjorde oss noko til meins, og aldri miste me noko i all den tid me fylgdest med dei, når me var ute i marki.
16  Dei var som ein mur ikring oss både um natti og um dagen i all den tid me heldt oss innmed dei og gjætte småfeet.
17  So tenk deg no vel um kva du skal gjera! For ulukka heng uppyver husbonden vår og heile hans hus, og sjølv er han slik ei uvyrda at ingen torer tala til han.
18  Då skunda Abiga'il seg og tok tvo hundrad brødleivar og tvo hitar med vin og fem saueskrottar og fem mål brunka korn og hundrad rosinkakor og tvo hundrad fikekakor og la alt saman på kløv-asni.
19  So sa ho til sveinane sine: Far fyre! Eg kjem snart etter. Men med Nabal, mannen sin, nemnde ho ikkje noko.
20  Som ho no reid fram på asnet sitt og kom ned i ein holveg i fjellet, fekk ho sjå David og mennene hans - dei kom ned imot henne, so ho laut råka dei.
21  Men David hadde sagt: So er det reint til fånyttes at eg hev verna eigedomen åt denne mannen i øydemarki, so det ikkje kom burt noko av alt det han hadde! Han hev lønt godt med vondt.
22  So visst som Gud vil lata fiendane åt David bøta både no og sidan: Eg let ikkje nokon karmann som høyrer han til, leva til det dagast i morgon.
23  Med same Abiga'il såg David, steig ho snøgt ned av asnet og bøygde seg nedåt jordi for han.
24  So kasta ho seg ned for føtene hans og sa: Det er eg, herre, det er eg som lyt svara for den misgjerning som er gjord; men gjer vel og lat tenestkvinna di få tala til deg, og lyd på dei ordi ho vågar å bera fram!
25  Bry deg ikkje um Nabal, det illmennet! For som han heiter, so er han; Nabal* heiter han, og full av dårskap er han. Men eg, tenestkvinna di, hev ikkje set dei sveinane du sende, herre.
26  Og no, herre, so visst som Herren lever, og so visst som du sjølv er i live, hev Herren halde deg frå å føra blodskuld yver deg og taka deg sjølv til rettes; og no skal uvenene dine og dei som vil gjera herren min mein, verta som Nabal.
27  Denne gåva som tenestkvinna di hev havt med til deg, herre, kann sveinane få, dei som fylgjer deg på ferdene dine.
28  Tilgjev tenestkvinna di misferdi hennar! For Herren vil byggja herren min eit hus som stend stødt; for det er Herrens stridar* du strider, herre, og det hev ikkje funnest vondt hjå deg frå den dag du vart til.
29  Og stend det fram nokon som forfylgjer deg og vil taka livet av deg, so skal livet ditt, herre, vera gøymt i flokken av dei levande hjå Herren din Gud; men livet åt uvenene dine skal han leggja i slyngja og slengja burt som ein stein.
30  Når då Herren gjer som han hev sagt, og let deg få alt det gode han hev lova deg, herre, og set deg til fyrste yver Israel,
31  so skal ikkje det verta til støytestein for deg eller valda deg samvitsagg, herre, at du hev rent ut skuldlaust blod og teke deg sjølv til rettes, herre. Og når Herren gjer vel mot deg, herre, kom då i hug tenestkvinna di!
32  Då sa David til Abiga'il: Lova vere Herren, Israels Gud, som sende meg til møtes med deg i dag!
33  Og velsigna vere ditt vit, og velsigna vere du sjølv, som i dag hev halde meg att, so eg ikkje førde blodskuld yver meg og tok meg sjølv til rettes!
34  Men so visst som Herren, Israels Gud, lever, han som hev halde meg frå å gjera deg noko til meins: Hadde du ikkje skunda deg og møtt meg, so skulde ikkje ein einaste karmann av folket hans Nabal vore att når det dagast i morgon.
35  So tok David imot dei gåvone ho hadde havt med til han, og han sa til henne: Far heim att i fred! Eg hev merkt meg ordi dine og gjort som du bad meg.
36  Då Abiga'il kom heim att til Nabal, var det nett gjestebod i huset - eit gjestebod som hjå ein konge, og Nabal var kåt og drukken. Ho nemnde ikkje noko med han, korkje mykje eller lite, fyrr soli rann andre dagen.
37  Men um morgonen, då ruset hadde gjenge av Nabal, fortalde kona hans alt saman. Då stivna hjarta i bringa på han, og han vart som ein stein.
38  Og um lag ti dagar etter vart han råma av Herrens hand, so han døydde.
39  Då David fekk spurt at Nabal hadde slokna, sa han: Lova vere Herren, som hev hemnt mi vanæra på Nabal og halde tenaren sin frå å gjera noko vondt! No let Herren Nabals vondskap koma att på hans eige hovud. Sidan sende David bod og bela til Abiga'il og vilde få henne til kona.
40  Tenarane åt David fann Abiga'il i Karmel, og dei bar fram ærendi si og sa: David hev sendt oss til deg og vil få deg til kona.
41  Då reiste ho seg og bøygde seg nedåt jordi og sa: Sjå, her er eg og vil vera tenestgjenta di og två føtene åt tenarane dine, herre.
42  Og Abiga'il ferda seg til snøggast ho vann, og steig uppå asnet; like eins dei fem møyane hennar, som fylgde henne. So for ho av garde med dei mennene David hadde sendt, og vart kona hans.
43  Akinoam frå Jisre'el hadde han og flutt heim til seg, so dei båe tvo vart konone hans.
44  Men Mikal Saulsdotter, kona hans David, hadde faren gjeve til Palti La'isson, som var frå Gallim.
 
 
# Første Samuelsbok 26
1  Sidan kom Sif-buane til Saul i Gibea og sa: Veit du at David held seg løynd på Kakilahaugen, beint imot øydemoen?
2  Då tok Saul ut og for ned til Sif-øydemarki og vilde leita etter David der, og med han var tri tusund mann, som han hadde valt ut or heile Israel.
3  Han lægra seg på Kakilahaugen, beint imot øydemoen, frammed vegen. David heldt seg i øydemarki, og då han skyna at Saul var komen etter han dit,
4  sende han ut speiarar og fekk vita for visst at Saul var komen.
5  So tok han ut og kom til den staden der Saul hadde lægra seg, og såg kvar han og Abner Nersson, herhovdingen hans, hadde lagt seg til ro; sjølv låg Saul i vognborgi, og herfolket hadde lægra seg rundt ikring han.
6  Då tok David til ords og sa til Akimelek, hetiten, og til Abisai, son åt Seruja og bror åt Joab: Kven vil vera med meg ned i lægret, til Saul? Abisai svara: Eg vil vera med deg.
7  Då det leid ut på natti, og David og Abisai kom burtåt heren, fekk dei sjå at Saul låg og sov i vognborgi; han hadde stunge spjotet i marki uppmed hovudgjerdi, og Abner og herfolket låg rundt ikring han.
8  Då sa Abisai til David: I dag hev Gud gjeve uvenen din i ditt vald. Lat meg no få renna spjotet gjenom han og ned i marki; det gjer eg med ein støyt, eg treng ikkje gjeva han fleire.
9  Men David svara: Drep han ikkje! Kven la strafflaust hand på den som Herren hadde salva?
10  So sa David: So visst som Herren lever: Herren skal sjølv råma han, anten no timen hans kjem, so han døyr, eller han fer i herferd og fær banen sin.
11  Herren frie meg frå å leggja hand på den som Herren hev salva! Men gjer no vel og tak spjotet, som stend uppmed hovudgjerdi hans, og vasskrukka, og lat oss so ganga vår veg!
12  So tok David spjotet og vasskrukka burt frå hovudgjerdi hans Saul, og dei gjekk sin veg; og det var ingen som såg det, og ingen som vart var dei, og ingen som vakna - dei sov alle saman; for Herren hadde late ein tung svevn koma på dei.
13  Sidan gjekk David yver på hi sida av dalen og stod på ein fjellknaus langt burte - det var eit godt stykke veg millom dei -
14  og han ropa burt til herfolket og til Abner Nersson: Svarar du ikkje, Abner? Abner svara: Kven er du som ropar hityver til kongen?
15  Då sa David til Abner: Visst er du ein gjæv mann; det finst ikkje din like i Israel! Kvifor hev du då ikkje vakt yver Herren din, kongen? Det hev vore ein hermann inne og vilja drepe kongen, herren din.
16  Det er ikkje godt det du hev gjort. So visst som Herren lever: De var verde å lata livet, av di de ikkje hev vakt yver herren dykkar, han som Herren hev salva. Sjå no etter kvar spjotet åt kongen er, og vasskrukka som stod uppmed hovudgjerdi hans!
17  Saul kjende att målet hans David og sa: Er det ditt mål eg høyrer, David, son min? David svara: Ja, herre konge!
18  Og han sa: Kvifor forfylgjer du tenaren din soleis, herre? Kva hev eg gjort, og kva vondt er i mi hand?
19  Høyr no, herre konge, på det eg segjer: Er det Herren som hev eggja deg upp imot meg, so blidka han med eit offer! Men er det menneske, so vere dei bannstøytte for Herrens åsyn, for di dei no hev drive meg burt, so eg ikkje fær bu i Herrens eige land - dei segjer: Gakk din veg og dyrka andre gudar!
20  Og lat no ikkje blodet mitt verta utrent langt burte frå Herrens åsyn, sidan Israels konge hev drege ut og leitar etter ei loppa, liksom dei jagar ei åkerhøna i fjellet.
21  Då sa Saul: Eg hev synda. Kom heim att, David, son min! Eg skal ikkje gjera deg noko vondt meir, sidan du heldt livet mitt so dyrt i dag. No ser eg at eg hev bore meg uvitugt åt og fare fælande vilt.
22  David svara: Sjå her er spjotet ditt, konge! Lat ein av sveinane dine koma hityver og henta det!
23  Herren løner meg nok for mi rettferd og min truskap. Det var Herren som gav deg i mine hender i dag; men eg vilde ikkje leggja hand på den han hev salva.
24  Og like gjævt som eg heldt ditt liv i dag, like gjævt vil Herren halda mitt liv, so han friar meg ut or all naud.
25  Då sa Saul til David: Gud velsigne deg, David, son min! Alt du tek deg fyre, skal du og vera god til å greida. So for David sin veg, og Saul drog heim att.
 
 
# Første Samuelsbok 27
1  Men David tenkte med seg: Ein dag kjem eg no like vel til å falla for Sauls hand; eg hev ikkje noko godt i vente. Eg vil røma til Filistar-landet; då lyt Saul halda upp å leita etter meg kring i heile Israels-riket, og eg slepp utor hendene hans.
2  So tok han ut med dei seks hundrad mann som fylgde han, og for yver til Akis Maoksson, kongen i Gat.
3  Og David vart buande i Gat, hjå Akis, både han og mennene hans, kvar med sin huslyd; sjølv hadde han båe konone sine med, Akinoam frå Jisre'el og Abiga'il frå Karmel, enkja etter Nabal.
4  Og då Saul fekk spurt at han hadde rømt til Gat, leita han ikkje etter han lenger.
5  Då det leid um eit bel, sa David til Akis: Kjære deg, hev du noko godvilje for meg, so lat meg få ein bustad i ein av landsbyane! Kvifor skal tenaren din bu hjå deg i kongestaden?
6  Då let Akis han same dagen få Siklag; difor hev Siklag høyrt Juda-kongane til alt til denne dag.
7  Det var i alt eitt år og fire månader David budde i Filistar-landet.
8  David og mennene hans drog jamleg ut i strid og herja på gesuritane og girsitane og amalekitane; det var dei folki som frå gamalt budde i det landet som rekk burtimot Sur og alt til Egyptar-landet.
9  Og kvar gong han herja i landet, let han korkje kar eller kvinna få leva; men småfe og storfe og asen og kamelar og klæde tok han med seg og for so heim att. Når han då kom til Akis,
10  og Akis spurde: De hev vel ikkje herja nokon stad i dag? svara han: Jau, i sudlandet, både millom Juda-mennene og millom jerahme'elitane og kenitane.
11  Det fanst ikkje mann eller kvinna som David let leva eller tok med seg til Gat; for han tenkte som so: Dei kunde fortelja eitkvart um oss og segja: So og so hev David gjort. Soleis for David åt all den tid han budde i Filistar-landet.
12  Men Akis trudde David vel og tenkte: Han hev visst fenge eit uord på seg hjå Israel, sitt eige folk, og no kjem han til å vera min mann for all tid.
 
 
# Første Samuelsbok 28
1  I same tidi bar det so til at filistarane samla herane sine og vilde draga i strid mot Israel. Då sa Akis til David: Du veit vel at du lyt fylgja meg i striden, både du og mennene dine.
2  David svara: Vel, då skal du få sjå kor mykje tenaren din skal gjera. Akis sa: Vel, so set eg deg til hovding yver livvakti mi for all tid.
3  Samuel var då avliden, og heile Israel hadde halde syrgjefest etter han og gravlagt han i Rama, heimbyen hans. Og Saul hadde drive ut or landet dei som for med å mana fram daudingar og spåvette.
4  Då filistarane hadde samla seg, drog dei fram til Sunem og lægra seg der. Då samla Saul heile Israel, og dei lægra seg på Gilboa.
5  Men då Saul såg filisterlægret, vart han so redd at hjarta skalv i han.
6  Han spurde Herren; men Herren svara han ikkje, korkje i draumar eller med urim eller gjenom profetar.
7  So sa han til mennene sine: Finn meg ei kvinna som fer med å mana fram daudingar, so vil eg ganga til henne og spyrja henne! Mennene svara: I En-Dor er ei kvinna som kann mana.
8  Då skifte han klæde og hama seg til so ingen kunde kjenna han, og so gjekk han i veg; det var tvo mann med han. Dei kom til kvinna um natti, og Saul sa: Kjære, hjelp meg til ein spådom med manarkunsti di, og henta upp til meg den som eg nemner for deg!
9  Kvinna svara: Du veit då sjølv kva Saul hev gjort - at han hev rudt ut or landet alle som for med å mana fram daudingar og spåvette. Kvifor set du då ei snara for meg, so eg kjem til å lata livet?
10  Då svor Saul henne ein eid ved Herren og sa: So visst som Herren lever: Det skal ikkje koma nokor skuld på deg for dette.
11  Kvinna spurde: Kven er det eg skal henta upp til deg? Han svara: Samuel.
12  Men då kvinna såg Samuel, skreik ho ende yver seg og sa til Saul: Kvifor hev du narra meg? Du er Saul!
13  Då sa kongen til henne: Ver ikkje redd! Men kva var det du såg? Kvinna svara: Eg såg ein gud som steig upp or jordi.
14  Saul spurde: Korleis ser han ut? Ho svara: Det er ein gamal mann som stig upp, og han er sveipt i et kåpa. Då skyna Saul at det var Samuel, og han kasta seg ned med andletet mot jordi.
15  Og Samuel sa til Saul: Kvifor hev du uroa meg og henta meg upp? Saul svara: Eg er i stor naud; filistarane søkjer på meg, og Gud hev vike frå meg og svarar meg ikkje meir, korkje gjenom profetar eller i draumar; difor kalla eg på deg, so du skulde lata meg få vita kva eg skal gjera.
16  Då sa Samuel: Kvifor spør du då meg, når Herren hev vike frå deg og vorte din uven?
17  No hev Herren gjort det som han tala um gjenom meg - Herren hev rive kongedømet ut or di hand og gjeve det til ein annan, til David.
18  For di du ikkje lydde Herren og ikkje let hans logande vreide få øyda Amalek, difor hev Herren gjort dette mot deg i dag.
19  Saman med deg skal Herren gjeva Israel og i hendene på filistarane, og i morgon skal du og sønene dine vera hjå meg; Israels-lægret skal Herren og gjeva i hendene på filistarane.
20  Då stupte Saul med ein gong i koll so lang han var, slik redsla kom det yver han då han høyrde ordi hans Samuel; ingi makt var det i han heller, for han hadde ikkje smaka mat heile dagen og heile natti.
21  Kvinna kom burtåt han, og då ho såg kor forfærd han var, sa ho til han: Eg lydde deg, herre konge, og våga livet mitt og gjorde som du sa til meg.
22  So lyd no du og meg, herre, og lat meg få setja fram ein bete mat åt deg, og et det, so du kann styrkjast til du skal taka i veg att!
23  Men han baud av og sa: Eg vil ikkje hava noko mat. Då nøydde dei han, både mennene hans og kvinna, til han lydde dei. Han reis upp og sette seg på sengi.
24  Kvinna hadde ein gjødkalv standande inne; den skunda ho seg og slakta. So tok ho mjøl og knoda og baka hellekakor.
25  Med so gjort bar ho på bordet åt Saul og mennene hans, og dei åt; sidan reis dei upp og for sin veg same natti.
 
 
# Første Samuelsbok 29
1  Filistarane samla alle herane sine i Afek; men Israel lægra seg innmed kjelda i Jisre'el.
2  Som no filistarhovdingane drog fram med flokkar på hundrad mann og på tusund mann, kom David og mennene hans og dragande; dei fylgde Akis og var attarst i ferdi.
3  Då sa filistarhovdingane: Kva skal desse hebrearane her? Akis svara: Ser de ikkje det er David, som fyrr gjorde hertenesta hjå Saul, Israels-kongen? No hev han vore hjå meg år og dag, og eg hev ikkje funne noko å lasta han for frå den dag han gjekk yver til meg, og til no.
4  Men hovdingane vart vonde på han og sa til han: Send mannen attende! Lat han fara heim att til den bygdi du hev gjeve han til bustad! Han skal ikkje draga med oss ut i striden; han kunde gjerne venda seg mot oss midt i slaget. For korleis kunde han lettare få koma seg inn att hjå herren sin enn med hovudi av hermennene våre?
5  Er det ikkje den same David som dei song soleis um medan dei dansa: Saul felte fiendar i tusundtal, men David i titusund-tal?
6  Då kalla Akis David til seg og sa til han: So visst som Herren lever: Du er ein ærleg kar, og eg vilde gjerne du skulde ganga ut og inn hjå meg i lægret; for eg hev ikkje set anna enn godt av deg alt ifrå den dag du kom til meg, og til no. Men hovdingane likar deg ikkje.
7  So far no heim att i fred, so du ikkje gjer noko som er filistarhovdingane imot!
8  David svara: Kva hev eg då gjort? Hev du havt noko å segja på meg i den tid eg hev vore i di tenesta, sidan eg ikkje må vera med og strida mot fiendane dine, herre konge?
9  Akis sa: Eg veit med meg sjølv at eg held deg so gjæv som du skulde vera ein Guds engel; men filistarhovdingane segjer: Han fær ikkje draga med oss ut i striden.
10  So ris no tidleg upp i morgon, du og mennene åt herren din som hev fylgt deg hit - gjer dykk reiduge i otta og tak i vegen so snart de ser at det ljosnar!
11  So reis David og mennene hans upp tidleg i otta og gav seg same dagen på vegen attende til Filistar-landet; men filistarane drog upp til Jisre'el.
 
 
# Første Samuelsbok 30
1  Då David og mennene hans tridje dagen kom til Siklag, hadde amalekitane brote inn både i sudlandet og i Siklag. Siklag hadde dei herja og brent,
2  og kvinnone og alt folket som var der, både unge og gamle, hadde dei rana; dei hadde ikkje drepe nokon, men drive dei burt og fare sin veg.
3  Då no David og mennene hans kom heim og såg at byen var uppbrend, og at konone og sønene og døtterne deira var hertekne,
4  då brast dei i gråt, både David og folket som fylgde han, og dei gret til dei ikkje orka å gråta meir.
5  Båe konone åt David, Akinoam frå Jisre'el og Abiga'il, enkja etter Nabal frå Karmel, var og hertekne,
6  og sjølv kom David i stor vande; for folket sa at dei vilde steina han, so harme og sutfulle var dei alle saman av di dei hadde mist sønene og døtterne sine. Men han søkte styrke hjå Herren sin Gud.
7  Og David sa til Abjatar Akimeleksson, presten: Kom hit med messehakelen! So kom Abjatar med messehakelen,
8  og David spurde Herren: Skal eg setja etter desse ransmennene? Kann eg nå dei att? Herren svara: Set etter dei! Du når dei nok, du bergar fangane!
9  So tok David i vegen med dei seks hundrad mann som fylgde han, og dei kom til Besorbekken. Der vart nokre av dei att;
10  David sette etter fienden med fire hundrad mann, men tvo hundrad mann vart att - dei var for trøytte til å ganga yver Besorbekken.
11  Um eit bel fann dei ein egyptisk mann som låg på marki; dei tok han med seg til David og gav han mat, so han fekk eta, og let han få vatn å drikka;
12  sidan gav dei han eit stykke fikenkaka og tvo rosinkakor. Då han so hadde ete, livna han til att; for han hadde ikkje fenge anten mat eller drikka på tri jamdøger.
13  David spurde han: Kven høyrer du til, og kvar er du frå? Han svara: Eg er ein egyptisk gut og tener hjå ein amalekit. Husbonden min gjekk frå meg her av di eg vart sjuk; det er no tri dagar sidan.
14  Me hadde herja i sudlandet, både i Kretar-eigni* og i Juda-eigni og i Kalebs-eigni, og Siklag hadde me brent.
15  David spurde: Vil du syna meg veg ned til desse ransmennene? Guten svara: Vil du sverja meg ved Gud at du ikkje skal drepa meg og ikkje gjeva meg i hendene på herren min, so skal eg syna deg vegen ned til desse ransmennene du talar um.
16  So fylgde han David dit dei var, og han fekk sjå korleis dei låg spreidde utyver all marki og åt og drakk og heldt gjestebod på det store herfanget dei hadde teke i Filistar-landet og Juda-landet.
17  David hogg dei ned og heldt på frå skumingi til andre kvelden; ingen av dei fekk kome seg undan, so nær som fire hundrad unge menner som kasta seg på kamelane og rømde.
18  Soleis berga David alt det som amalekitane hadde teke; båe konone sine berga han og.
19  Dei sakna ikkje eit liv, korkje ung eller gamal, korkje søner eller døtter, ikkje noko av herfanget heller og det dei elles hadde teke med seg; David kom att med alt saman.
20  Alt feet, både smått og stort, tok han og med seg; og drivarane gjekk fyre buskapen og ropa: Dette er herfanget åt David!
21  Då David kom til dei tvo hundrad mann som hadde vore for trøytte til å fylgja han, og som han hadde late vera att ved Besorbekken, kom dei ut imot David og herfolket som var med han, og sjølv gjekk han burtåt dei og helsa.
22  Då var det nokre vonde og illtenkte menner i fylgjet hans som tok til ords og sa: Etter di dei ikkje var med oss, vil me ikkje gjeva dei noko av herfanget som me hev berga; berre konone og borni sine lyt dei alle få med seg når dei fer heim.
23  Men David svara: Far ikkje soleis åt, brørne mine, med det som Herren hev gjeve oss; han hev berga oss og hjelpt oss til å få tak i ransmennene som kom yver oss.
24  De fær ingen til å halda med dykk i dette. Nei, den som drog ut i striden, skal ikkje hava større lut av herfanget enn den som vart att og tok vare på tyet; dei skal skifta likt.
25  Og soleis vart det frå den dagen og framigjenom - han gjorde det til lov og rett i Israel, som det er på denne dag.
26  Då David kom til Siklag, sende han noko av herfanget til styresmennene i Juda, dei som var venene hans, med dei ordi: Sjå her er ei gåva til dykk av herfanget som eg hev teke frå Herrens fiendar -
27  til dei i Betel sende han, og til dei i Ramot-Negeb og i Jattir
28  og Aroer og Sifmot og Estemoa
29  og Rakal og til dei i jerahme'elitar-byane og i kenitar-byane
30  og til dei i Horma og Kor-Asan og Atak
31  og Hebron, og til alle andre stader der han og mennene hans hadde vanka.
 
 
# Første Samuelsbok 31
1  Filistarane gjekk på i striden mot Israel. Israels-mennene rømde for dei, og det låg mange falne på Gilboa-fjellet.
2  Filistarane sette etter Saul og sønene hans og felte Jonatan og Abinadab og Malkisua, Sauls-sønene.
3  Striden vart hard ikring Saul; bogeskyttarane kom yver han, og han vart so redd skyttarane at han skalv.
4  Då sa han til våpensveinen sin: Drag sverdet ditt og renn det igjenom meg, so ikkje desse u-umskorne skal koma og stinga meg i hel og skamfara meg! Men våpensveinen vilde ikkje gjera det - han torde ikkje. So tok Saul sverdet sitt og stupte seg på det;
5  og då våpensveinen såg at han var slokna, stupte han seg og på sitt sverd og fylgde Saul i dauden.
6  Soleis døydde Saul og dei tri sønene hans og våpensveinen og alle mennene hans på ein og same dagen.
7  Og då Israels-mennene som budde på hi sida av dalen, og dei som budde på Jordan-sida, såg at Israels-mennene hadde rømt, og at Saul og sønene hans var falne, tok dei ut og rømde frå byane sine, og filistarane kom og slo seg ned der.
8  Dagen etter kom filistarane og vilde rana det dei falne hadde på seg. Då fann dei Saul og dei tri sønene hans liggjande på Gilboa-fjellet.
9  Dei hogg hovudet av han og rana våpni hans og sende dei ikring i Filistar-landet, alt medan dei bar ut fagnadbodet i avgudstempli deira og for folket.
10  Våpni hans la dei i Astarte-templet, og lekamen hengde dei upp på muren i Betsan.
11  Då mennene i Jabes i Gilead fekk spurt kva filistarane hadde gjort med Saul,
12  tok dei i veg, alle som våpnføre var, og gjekk heile natti; dei tok liki av Saul og sønene hans ned av muren i Betsan, for so til Jabes og brende dei der.
13  Beini deira tok dei og gravla under tamariska i Jabes, og sidan heldt dei fasta i sju dagar.
 
 
# Andre Samuelsbok 1
1  Etter Saul hadde slokna, gjekk det so til at då David hadde vunne yver amalekitane og var komen heim att til Siklag, heldt han seg i ro der tvo dagar.
2  Tridje dagen fekk dei sjå ein mann som kom springande med sundrivne klæde og mold på hovudet; han kom frå Sauls-lægret, og då han nådde fram til David, kasta han seg å gruve for han.
3  David spurde han: Kvar kjem du ifrå? Han svara: Frå Israels-lægret; eg fekk berga meg undan.
4  Då sa David til han: Korleis hev det gjenge? Seg meg det! Han svara: Folket rømde or striden; mange av dei var det og som stupte og miste livet; Saul og Jonatan, son hans, miste livet dei med.
5  So sa David til sveinen - han som kom med tidendi -: Korleis veit du at Saul og Jonatan, son hans, er falne?
6  Tidendsveinen svara: Det høvde so til at eg kom upp på Gilboa-fjellet; der fekk eg sjå Saul, korleis han stod og studde seg til spjotet sitt, medan vognene og hestfolket sette hardt inn på han.
7  Best det var, snudde han seg, og då han vart var meg, ropa han på meg. Eg svara: Ja, her er eg.
8  So spurde han: Kven er du? Eg svara: Eg er ein amalekit.
9  Då sa han til meg: Kjære, kom hit og gjev meg banehogget! For krampen hev teke meg, men det er endå fullt liv i meg.
10  So gjekk eg innåt og gav han banehogget; for eg visste han kunde ikkje leva lenger no når det var ute med han. So tok eg hovudgullet og armringen av han, og her kjem eg til deg med dei, herre.
11  Då tok David og reiv sund klædi sine, og det same gjorde alle mennene som var med han.
12  Og dei øya og gret og fasta alt til kvelden, for di Saul og Jonatan, son hans, og Herrens folk og Israels hus var falne for sverdet.
13  Sidan sa David til sveinen - han som var komen med tidendi -: Kvar er du frå? Han svara: Eg er son åt ein innflytjar, ein amalekit.
14  Då sa David: Korleis torde du våga å retta ut handi og taka livet av den som Herren hadde salva?
15  So ropa han til ein av hersveinane sine: Kom hit og hogg han ned! Hersveinen slo han i hel,
16  og David sa: Blodet ditt kome på ditt eige hovud; for din eigen munn vitna mot deg då du sa: Eg hev drepe den som Herren hadde salva.
17  David kvad eit syrgjekvede yver Saul og Jonatan, son hans,
18  og han sa at Juda-borni skulde læra det, "bogen"* heiter det, og det er uppskrive i Boki åt den rettvise**:
19  Din prydnad, Israel, ligg drepen på haugane dine; ai ei, at kjempone laut falla!
20  Fortel det ikkje i Gat, ber ikkje fagnadbod um det i Askalon-gatone, so ikkje filistardøtterne skal gleda seg og døtterne åt dei u-umskorne jubla!
21  De Gilboa-fjell! Gjev det aldri må falla dogg eller regn på dykk, at der aldri må vera åkrar som ber offergåvor! For der vart helte-skjoldar sulka med blod, skjolden åt Saul, usmurd med olje.
22  Frå blodet åt falne, frå kjøtet åt kjempor veik Jonatans boge aldri attende, aldri kom Sauls-sverdet att med ugjort.
23  Saul og Jonatan, elskelege og milde i livet, dei vart ikkje skilde i dauden heller; snøggare var dei enn ørnar, sterkare var dei enn løvor.
24  Israels døtter! Gråt for Saul, han som klædde dykk yndeleg i purpur og feste gullsylgjor på bunaden dykkar!
25  Ai ei, at kjempone laut falla i striden! Jonatan ligg drepen på haugane dine!
26  Sårt syrgjer eg deg, Jonatan, bror min! Du var meg so inderleg kjær; din kjærleik var meg dyrare enn kvinne-elsk.
27  Ai ei, at kjempone laut falla, at båe stridssverdi laut øydast!
 
 
# Andre Samuelsbok 2
1  Sidan spurde David Herren: Skal eg fara upp til ein av byane i Juda-landet? Og Herren svara: Ja. So spurde David: Kvar skal eg taka vegen? Og Herren svara: Til Hebron.
2  Då for David dit med båe konone sine, Akinoam frå Jisre'el og Abiga'il, enkja etter Nabal frå Karmel.
3  Mennene sine - dei som fylgde han - hadde han og med seg, både dei og huslydane deira, og dei busette seg i byane kringum Hebron.
4  Då kom Juda-mennene dit og salva David til konge yver Juda-ætti. Då David fekk høyra at det var folket i Jabes i Gilead som hadde gravlagt Saul,
5  sende han bod til Jabes-buane med sovorne ord: Herren velsigne dykk for di de hev gjort sælebot på Saul, herren dykkar, og bore han til gravi!
6  So vise då Herren dykk miskunn og truskap! Og eg vil og gjera vel mot dykk, for di de hev gjort dette.
7  Ver då uredde og far fram på kara vis! For Saul, herren dykkar, er nok burte, men Juda-ætti hev og salva meg til konge yver seg.
8  Men Abner Nersson, herhovdingen åt Saul, tok Isboset, son åt Saul, med seg yver til Mahana'im
9  og gjorde han til konge yver Gilead og yver asuritane og yver Jisre'el, og Efra'im og Benjamin, og yver heile Israel.
10  Isboset Saulsson var fyrti år gamal då han vart konge yver Israel, og han rådde for riket i tvo år. Det var berre Juda-ætti som heldt seg til David.
11  Og heile den tidi David var konge i Hebron yver Juda-ætti, var sju år og seks månader.
12  Abner Nersson tok ut frå Mahana'im med sveinane åt Isboset Saulsson og for til Gibeon.
13  Joab, son åt Seruja, og sveinane åt David drog og ut. Båe flokkane møttest ved Gibeon-tjørni og slo seg ned på kvar si sida av tjørni.
14  Då sa Abner åt Joab: Skal me ikkje lata gutane stiga fram og halda ein våpenleik for oss? Joab svara: Jau, lat dei det!
15  So reis dei upp og gjekk fram, so mange som skulde: tolv for Benjamins-ætti og Isboset Saulsson og tolv av sveinane åt David.
16  Dei treiv kvarandre i hovudet og rende sverdi i sida på kvarandre, so dei stupte alle saman. Sidan hev denne staden vore kalla Helkat-Hassurim*; han ligg ved Gibeon.
17  Det vart ein ovhard strid den dagen, og Abner og Israels-mennene tapte for sveinane åt David.
18  Dei tri Seruja-sønene, Joab og Abisai og Asael, var og med der. Asael var lettføtt som ei hind i heidi;
19  han sette etter Abner og bøygde ikkje av korkje til høgre eller vinstre, men heldt seg heile tidi i hælane på han.
20  Abner snudde seg og sa: Er det du, Asael? Han svara: Ja.
21  Då sa Abner til han: Bøyg av til kva sida du vil! Grip einkvar av sveinane og tak herklædi og våpni hans! Men Asael vilde ikkje lata vera å elta han.
22  Abner tala til han endå ein gong og sa: Haldt upp å elta meg! Vil du kann henda eg skal slå deg i bakken? Korleis skulde eg då kunna sjå Joab, bror din, i augo?
23  Men han vilde ikkje halda upp. Då rende Abner bakenden av spjotet inn i buken hans, so det gjekk ut gjenom ryggen, og han stupte daud på flekken. Alle som kom til den staden der Asael hadde stupt og døytt, stana eit bel.
24  Men Joab og Abisai heldt på og elte Abner. Då soli var gladd, kom dei til Ammahaugen, som ligg beint imot Giah, der vegen gjeng til Gibeons-øydemarki.
25  Då samla Benjamins-borni seg i ein flokk attum Abner og tok støde på toppen av ein haug.
26  Og Abner ropa til Joab: Skal sverdet aldri halda upp å herja? Skynar du ikkje at dette kjem til å enda med sorg? Kor lenge vil du drygja fyrr du segjer til folki dine at dei skal halda upp å elta brørne sine?
27  Joab svara: So visst som Gud lever: Hadde du ingen ting sagt*, so skulde folki mine ha fare burt alt frå morgonen, so ingen hadde elt bror sin.
28  So bles Joab i luren, og alle folki hans stana; dei elte ikkje Israels-mennene lenger og heldt ikkje fram med striden.
29  Abner og mennene hans gjekk gjenom moane heile natti; so sette dei yver Jordan og for gjenom heile Bitron og kom til Mahana'im.
30  Då Joab hadde halde upp å elta Abner, samla han alle folki sine. Då vanta det nittan mann av Davids-sveinane umfram Asael.
31  Men Davids-sveinane hadde av Benjamins-ætti og millom Abners folk felt tri hundrad og seksti mann.
32  Dei tok Asael med seg og sette han ned i gravi åt far hans i Betlehem. Heile natti gjekk dei, Joab og mennene hans, og kom til Hebron i dagrenningi.
 
 
# Andre Samuelsbok 3
1  Striden millom Sauls-ætti og Davids-ætti vart drjug, og David vart sterkare og sterkare, men Sauls-ætti veikare og veikare.
2  David fekk seks søner i Hebron: Fyrste sonen sin, Amnon, fekk han med Akinoam frå Jisre'el,
3  den andre, var Kilab*, med Abiga'il, enkja etter Nabal frå Karmel. Den tridje, Absalom, var son åt Ma'aka, som var dotter åt Talmai, kongen i Gesur.
4  Den fjorde, Adonja, var son åt Haggit. Den femte heitte Sefatja og var son åt Abital.
5  Den sette heitte Jitream; mor hans heitte Egla; ho og var kona åt David. Desse sønene fekk David i Hebron.
6  Medan striden stod på millom Sauls-ætti og Davids-ætti, studde Abner Sauls-ætti.
7  No hadde Saul havt ei fylgjekona som heitte Rispa Ajasdotter. So var det ein gong Isboset sa til Abner: Kvifor hev du halde deg med fylgjekona åt far min?
8  Då Abner fekk høyra slike ord av Isboset, vart han harm og sa: Er eg ein hundehaus som held med Juda? Den dag i dag gjer eg vel mot ætti åt Saul, far din, mot brørne og venene hans; eg hev verna deg so du ikkje skulde falla i hendene på David, og so gjev du meg no lastord for denne kvinna skuld!
9  Gud late Abner bøta både no og sidan um eg ikkje gjer det for David som Herren hev lova han,
10  og tek kongedømet frå Sauls-ætti og reiser Davids kongsstol yver både Israel og Juda, frå Dan til Be'erseba.
11  Og Isboset torde ikkje svara eit ord, so redd var han Abner.
12  So sende Abner nokre menner til David; dei skulde bera bod frå han og segja: Kven er det som eig landet? So skulde dei segja: Gjer samband med meg, so skal eg hjelpa deg og få heile Israel til å ganga yver til deg.
13  David svara: Det er vel; eg skal gjera samband med deg; berre ein ting krev eg av deg: at du ikkje kjem for augo mine utan du hev med deg Mikal Saulsdotter.
14  So sende han bod til Isboset Saulsson med dei ordi: Gjev meg att Mikal, kona mi, som eg vann meg til brur med huveholdi av hundrad filistarar!
15  Då sende Isboset bod og henta henne hjå Paltiel La'isson, mannen hennar.
16  Mannen fylgde med og gjekk gråtande etter henne alt til Bahurim; men Abner sa til han: Gakk din veg! Hav deg heim att! Då for han heim att.
17  Medan hadde Abner tala med styresmennene i Israel og sagt: Alt lenge hev de ynskt dykk David til konge.
18  So lat han no verta det! For Herren hev sagt um David: Det er David, tenaren min, eg vil lata frelsa Israel, folket mitt, frå filistarane og alle dei andre fiendane deira.
19  Sameleis hadde han tala med Benjamins-borni og, og no for han til Hebron og vilde fortelja David kva Israel og heile Benjamins-ætti hadde rådd seg til å gjera.
20  So kom då Abner til Hebron, til David, med eit fylgje på tjuge mann. David gjorde eit gjestebod for han og dei mennene som var med han,
21  og Abner sa til David: No vil eg fara i veg og stemna heile Israel saman til deg, herre konge, so dei kann gjera samband med deg. Sidan kann du råda so vidt som du vil. So gav David han heimlov, og han for sin veg i fred.
22  Best det var, kom Davids-sveinane og Joab heim frå ei herjeferd og hadde mykje herfang med seg. Abner var då ikkje lenger i Hebron hjå David, av di David hadde gjeve han heimlov, og han hadde fare sin veg i fred.
23  Men vel Joab var heime att med heile herflokken sin, kom folk og sa til han: Abner Nersson hev vore hjå kongen, og kongen let han fara sin veg i fred.
24  Då gjekk Joab inn til kongen og sa: Kva hev du gjort? Eg høyrer Abner hev vore hjå deg; kvifor let du han då fara sin veg?
25  Du kjenner då Abner Nersson! Han kom berre av di han vilde narra deg og for å få greida på alt du tek deg fyre, og alt du tenkjer å gjera.
26  Då Joab kom ut att frå David, sende han nokre menner av stad etter Abner. Dei nådde han att ved Sira-brunnen og fekk han til å snu; men det visste ikkje David.
27  Då so Abner kom attende til Hebron, tok Joab han til sides midt inn i porten og lest vilja tala med han i løynd. Der rende han sverdet inn i buken hans og drap han - han vilde hemna blodet åt Asael, bror sin.
28  Um eit bel fekk David høyra det som var hendt. Då sa han: Det veit eg for visst at Herren aldri vil halda meg og kongedømet mitt saka i blodet åt Abner Nersson.
29  Gjev det må koma att yver Joab og heile ætti hans! Gjev det aldri i Joabs hus må vanta nokon som hev flod eller spillsykja, eller som gjeng med krykkja, eller som fell for sverdet eller som er matlause.
30  Soleis drap Joab og Abisai, bror hans, Abner, for di han hadde felt Asael, bror deira, ved Gibeon i striden.
31  Men David sa til Joab og alt folket som var med han: Riv sund klædi dykkar, sveip dykk i sekk og gakk øyande og jamrande fyre båri åt Abner! Sjølv gjekk kong David etter båri.
32  So bar dei Abner til gravi i Hebron. Kongen gret høgt ved gravi hans, og alt folket gret.
33  Og kongen laga et syrgjekvede um Abner og kvad: Laut Abner døy som ein niding døyr?
34  Med ubundi hand, utan lekkja um fot, som når einkvar fall for farkehand, fall du. - Og alt folket heldt ved og gret yver han.
35  Sidan kom alt folket og vilde få David til å taka mat til seg fyrr dagen leid til ende; men han svor: Gud late meg bøta både no og sidan um eg smakar mat eller noko anna fyrr soli hev gladt!
36  Og alt folket forstod det og lika det godt; alt det kongen gjorde, lika folket godt.
37  Den dagen skyna alt folket og heile Israel at det ikkje var kongen som valda at Abner Nersson vart drepen.
38  Og kongen sa til hirdmennene sine: De veit vel at ein hovding og stor mann er fallen i Israel i dag.
39  Men eg er enno veik og berre salva til konge, og desse karane, Seruja-sønene, er sterkare enn eg. Herren late den som gjer vondt, få lika for det vonde han gjer!
 
 
# Andre Samuelsbok 4
1  Då Sauls-sonen fekk høyra at Abner hadde mist livet i Hebron, seig han reint i hop, og heile Israel vart forstøkt.
2  Hjå Sauls-sonen var det tvo menner som var hovdingar for herjeflokkar. Den eine heitte Ba'ana og hin Rekab; dei var søner åt Rimmon frå Be'erot og høyrde til Benjamins-borni; for Be'erot vart og rekna til Benjamin
3  etter Be'erot-buane hadde rømt til Gitta'im, der dei hev halde til alt til denne dag.
4  Jonatan Saulsson hadde ein son som var lam i båe føtene. Han var fem år gamal då utidendi um Saul og Jonatan kom frå Jisre'el. Barnfostra tok han på armen og rømde; men medan ho skunda seg å koma av stad, gjekk det so til at han datt ned og vart lam. Mefiboset* heitte han.
5  Ein dag kom Rekab og Ba'ana, sønene åt Rimmon frå Be'erot, i heitaste solvarmen til huset åt Isboset, medan han heldt middagskvild.
6  Dei lest vilja henta kveite; på den måten kom dei heilt inn i huset, og so såra dei han i livet. Sidan kom dei seg undan både Rekab og Ba'ana, bror hans.
7  Dei kom inn i huset medan han låg på sengi i soveromet sitt, og gav han banesår og hogg hovudet av han; det tok dei med seg, og so gjekk dei heile natti etter vegen som ber gjenom moane.
8  Dei kom til David i Hebron med hovudet hans Isboset og sa til kongen: Her er hovudet hans Isboset, son åt Saul, han som var uvenen din og stod deg etter livet. Herren hev i dag gjeve deg hemn yver Saul og ætti hans, herre konge.
9  Men David svara Rekab og Ba'ana, sønene åt Rimmon frå Be'erot, soleis: So visst som Herren lever, han som hev fria meg ut or all fåre:
10  Den mannen som bar tidend til meg at Saul var avliden, og som tenkte at han kom med fagnadbod, Han let eg gripa og drepa i Siklag - han som eg skulde ha gjeve løn for fagnadbod.
11  Enn når gudlause menner drep ein rettvis mann i hans eige hus og hans eigi seng - lyt eg ikkje då krevja blodet hans av dykkar hender og rydja dykk ut or landet?
12  So tala han med sveinane sine, og dei slo Rimmons-sønene i hel og hogg hendene og føtene av dei; sidan hengde dei dei upp attmed Hebron-tjørni. Men hovudet hans Isboset tok dei og jordfeste i gravi åt Abner i Hebron.
 
 
# Andre Samuelsbok 5
1  So kom alle Israels-ættene til David i Hebron og sa: Her er me; me er same folket, me og du.
2  Alt longe sidan, medan Saul var kongen vår, var det alltid du som gjekk fyre Israel, både ut i striden og heim att, og Herren sa til deg: Du skal gjæta Israel, folket mitt, og du skal vera fyrste yver Israel.
3  Alle styresmennene i Israel kom til kongen i Hebron. Då gjorde kong David ei pakt med dei der for Herrens åsyn, og dei salva han til konge yver Israel.
4  David var tretti år gamal då han vart konge, og han rådde for riket i fyrti år.
5  I Hebron sat han konge yver Juda i sju og eit halvt år, og i Jerusalem sat han konge yver heile Israel og Juda i tri og tretti år.
6  Fyrst drog kongen og mennene hans til Jerusalem, mot jebusitane, som budde der i landet. Då sa dei til David: Hit inn kjem du aldri! Blinde og lame skal driva deg burt med dei ordi: David kjem aldri hit inn.
7  Men David tok like vel Sions-borgi - no heiter ho Davids-staden.
8  Den dagen sa han: Kvar den som slær jebusitane og når fram til vassleidingi og slær dei lame og blinde som hatar David [han som skal vera hovding og førar]. Difor segjer dei: Ein blind eller lam må ikkje koma inn i huset.
9  David sette seg til i borgi og kalla henne Davids-staden; og han bygde rundt ikring frå Millo og innetter.
10  Sidan auka Davids velde meir og meir; og Herren, allhers Gud, var med han.
11  Hiram, kongen i Tyrus, skikka sendemenner til David med sedertre; han sende og timbremenner og steinhoggarar; og dei bygde eit hus for David.
12  Og David skyna at Herren hadde stadfest kongedømet hans yver Israel, og at han hadde lyft riket hans høgt for sitt eige folk, Israels, skuld.
13  David tok seg endå fleire fylgjekonor og konor frå Jerusalem etter han var komen dit frå Hebron, og han fekk endå fleire søner og døtter.
14  Dette er namni på dei sønene han fekk i Jerusalem: Sammua og Sobab og Natan og Salomo
15  og Jibhar og Elisua og Nefeg og Jafia
16  og Elisama og Eljada og Elifelet.
17  Då filistarane høyrde at David var salva til konge yver Israel, drog dei ut alle saman og vilde freista å få tak i han. David fekk spurt det og for ned til borgi.
18  So kom filistarane kom og spreidde seg utyver i Refa'im-dalen.
19  Då spurde David Herren: Skal eg draga ut mot filistarane? Vil du gjeva dei i mine hender? Og Herren svara: Drag du ut! Eg skal for visst gjeva filistarane i dine hender.
20  So kom David til Ba'al-Perasim. Der slo han filistarane. Då sa han: Herren hev gjenge fyre meg og brote seg igjenom uvenene mine, liksom vatn bryt igjenom. Difor var det den staden fekk namnet Ba'al-Perasim.
21  Der let dei etter seg gudebileti sine, og David og mennene hans tok dei med seg.
22  Men filistarane drog ut att endå og spreidde seg på nytt lag utyver Refa'im-dalen.
23  So spurde David Herren; men han sa: Du skal ikkje draga dit upp; gakk utanikring so du kjem bak på dei, og gyv so på dei midt for baka-trei!
24  Når du høyrer ljoden av steg i toppane på baka-trei, då lyt du skunda deg! For då hev Herren drege ut framfyre deg og vil slå filistarheren.
25  So gjorde David som Herren hadde sagt; og han slo filistarane og elte dei frå Geba til burtimot Geser.
 
 
# Andre Samuelsbok 6
1  Um eit bel samla David på nytt lag alt det utvalde mannskapet i Israel - tretti tusund mann.
2  Og David og alt folket som var med han, tok ut og for frå Ba'ale-Juda*, vilde føra Guds kista upp derifrå, den kista som Herrens namn vert nemnt yver - namnet åt Herren, allhers Gud, han som tronar på kjerubane.**
3  Dei sette Guds kista på ei ny vogn og førde henne burt or Abinadabs hus, som låg på haugen; Ussa og Ahjo, sønene hans Abinadab, køyrde den nye vogni.
4  Soleis førde dei Guds kista burt or Abinadabs hus, som låg på haugen, og fylgde sjølve med; og Ahjo gjekk fyre kista.
5  Og David og heile Israels-ætti dansa og leika for Herrens åsyn til alle slag spel av cypresstre, både citarar og harpor og trummor og bjøllor og cymblar.
6  Men då dei kom til treskjestaden åt Nakon, rette Ussa ut handi og tok fat i Guds kista, av di uksane var ustyrlege.
7  Då loga Herrens harm upp mot Ussa, og Guds hand råma han der for misgjerdi hans, so han døydde der innmed Guds kista.
8  Det gjekk hardt inn på David at Herren hadde slege Ussa ned; difor kalla dei den staden Peres-Ussa*, og det namnet hev halde seg til denne dag.
9  Den dagen vart David redd Herren og sa: Det er ikkje råd at Herrens kista kann koma inn til meg!
10  Han vilde ikkje flytja Herrens kista upp til seg i Davids-staden, men let dei føra henne burt til huset åt Obed-Edom, som var frå Gat.
11  Der - hjå Obed-Edom - vart Herrens kista standande i tri månader, og Herren velsigna Obed-Edom og heile hans hus.
12  Med same kong David fekk vita at Herren hadde velsigna huset åt Obed-Edom og all hans eigedom for Guds kista skuld, drog han av stad og henta Guds kista or huset åt Obed-Edom og upp til Davids-staden med stor fagnad.
13  Då dei som bar henne, hadde gjenge seks steg fram, ofra han uksar og gjødkalvar.
14  Og sjølv dansa han av all makt for Herrens åsyn, klædd i ei prestekåpa av lereft.
15  Soleis henta David og heile Israels-ætti Herrens kista upp med fagnadrop og lurlåt.
16  Men då Herrens kista vart boren inn i Davids-staden, bar de so til at Mikal Saulsdotter skoda ut igjenom vindauga. Då såg ho korleis kong David hoppa og dansa for Herrens åsyn, og ho vanvyrde han i sitt hjarta.
17  So førde dei då Herrens kista inn og sette henne på sin stad midt i den tjeldbui som David hadde reist åt henne. David ofra brennoffer for Herrens åsyn og takkoffer,
18  og då han hadde fullført ofringi, lyste han velsigning yver folket i namnet åt Herren, allhers Gud.
19  So skifte han ut åt heile folket, åt heile mengdi i Israel, både karar og kvinnor, eit kakebrød og eit stykke kjøt og ei rosinkaka til manns. Sidan tok heile landslyden ut att og for kvar til sin heim.
20  Då David kom heim att og vilde velsigna huslyden sin, gjekk Mikal Saulsdotter ut imot han og sa: Kor høgt Israels konge hev vorte æra i dag - han som i dag nækte seg for augo på tenestgjentone åt tenarane sine, som laust folk hev for vis!
21  David svara: For Herrens åsyn, han som valde meg ut framum far din og heile hans hus og sette meg til fyrste yver Herrens folk, yver Israel - for Herrens åsyn var det eg dansa;
22  og eg vil gjera meg endå ringare enn denne gongen og verta liten i mine eigne augo, og dei tenestgjentone du tala um - saman med dei vil eg verta æra.
23  Men Mikal Saulsdotter vart verande barnlaus alt til sin døyande dag.
 
 
# Andre Samuelsbok 7
1  Ein dag kongen sat i huset sitt, etter Herren hadde gjeve han ro for alle uvenene hans rundt ikring,
2  sa han til Natan, profeten: Sjå her sit eg i eit hus av sedertre, medan Guds kista stend i ei tjeldbu.
3  Natan svara: Gjer du berre alt som du hev i tankar! For Herren er med deg.
4  Men natti etter kom Herrens ord til Natan, og det lydde so:
5  Gakk og seg til David, tenaren min: So segjer Herren: Skulde du byggja meg eit hus til å bu i?
6  Eg hev då ikkje butt i hus alt ifrå den dag eg førde Israels-borni upp frå Egyptar-land, og til no! Allstødt flutte eg ikring i eit tjeld, i eit tabernakel.
7  Men kvar eg so flutte ikring med alle Israels-borni, sa eg då aldri det til nokor av Israels-ættene - dei som eg hadde sett til å vakta Israel, folket mitt -: Kvifor hev de ikkje bygt meg eit hus av sedertre?
8  Og no skal du segja so til David, tenaren min: So segjer Herren, allhers Gud: Eg henta deg frå hamnegangen, der du fylgde saueflokken, so du skulde verta fyrste yver Israel, folket mitt.
9  Eg var med deg kvar du gjekk og stod, og rudde ut alle uvenene dine for deg, og eg hev late deg vinna eit namn so stort som dei største på jordi.
10  Og eg hev stelt til ein bustad åt Israel, folket mitt; der hev eg sett dei ned, so dei bur i heimen sin og aldri vert uroa meir, og valdsmenner ikkje plagar dei meir, liksom fyrr i verdi,
11  alt ifrå den dag eg sette domarar yver Israel, folket mitt, og eg hev gjeve deg ro for alle uvenene dine. Og no forkynner Herren deg at Herren vil byggja eit hus åt deg.
12  Når dagane dine er lidne, og du kviler hjå federne dine, då vil eg etter deg reisa upp son din som skal koma av ditt eige blod, og eg vil grunnfesta kongedømet hans.
13  Han skal byggja eit hus åt namnet mitt, og eg vil tryggja kongsstolen hans til æveleg tid.
14  Eg vil vera far for han, og han skal vera son min. Når han gjer det som vondt er, vil eg tukta han med manneris og med plagor som kann råma manneborni;
15  men mi miskunn skal eg ikkje taka frå han, soleis som eg gjorde med Saul, han som eg let vika undan for deg.
16  Stødt skal ditt hus og ditt kongedøme standa for di åsyn til æveleg tid; din kongsstol skal vera uruggeleg i all æva.
17  Alle desse ordi og heile denne syni bar Natan fram for David.
18  Då gjekk kong David inn og drygde lenge for Herrens åsyn og sa: Kven er eg, Herre, Herre, og kva er mi ætt, at du hev leidt meg alt hit?
19  Og endå syntest dette deg for lite, Herre, Herre, so du jamvel hev tala um ætti åt tenaren din langt fram i tidi. Og dette er lovi for menneskja, Herre, Herre!
20  Kva skal so David tala til deg um meir? Du kjenner sjølv tenaren din, Herre, Herre!
21  For ditt ord skuld og etter ditt eige hjarta hev du gjort alt dette store og kunngjort det for tenaren din.
22  Difor er du stor, Herre Gud! Det er ingen som du, og det finst ingen Gud utan du, etter alt me hev høyrt og spurt.
23  Og kvar finst det på jordi eit folk som ditt folk - som Israel - eit folk som Gud sjølv kom og løyste ut og gjorde til sitt eige folk, so han kunde vinna seg eit stort namn og gjera dette store for dykk og agelege verk for landet ditt, for ditt folk skuld som du løyste ut or Egyptar-land, frå heidningfolk og gudane deira?
24  Du laga Israel, folket ditt, åt deg, so det skulde vera ditt folk i all æva, og du, Herre, vart deira Gud.
25  So lat det no verta sannrøynt i all æva, Herre Gud, det ordet du hev tala yver tenaren din og ætti hans, og gjer som du hev sagt!
26  Då vert namnet ditt stort i all æva, so dei kjem til å segja: Herren, allhers Gud, han er Gud yver Israel. Og huset åt David, tenaren din, kjem til å standa stødt for di åsyn.
27  For du, Herre, allhers Gud, Israels Gud, hev vitra tenaren din um at du vil byggja meg eit hus. Difor hev eg, tenaren din, våga meg til å bera denne bøni fram for deg.
28  Og no, Herre, Herre, du er Gud, og ordi dine lyt sannast, og du hev lova tenaren din denne lukka.
29  So lat det no tekkjast deg å velsigna huset åt tenaren din, so det må stanna urugga for di åsyn til æveleg tid! For du, Herre, Herre, hev tala, og for di velsigning skuld kjem huset åt tenaren din til å vera velsigna i all æva.
 
 
# Andre Samuelsbok 8
1  Sidan vann David på filistarane og døyvde dei - han tok hovudstadstaumane ut or hendene deira.
2  Moabitane vann han og på og mælte dei med ei snor - han baud dei leggja seg ned på jordi og mælte so ut tvo snorlengder med folk som skulde drepast, og ei full snorlengd med folk som skulde få leva; då gav moabitane seg under David og laut svara skatt.
3  Like eins vann David på Hadadeser Rehobsson, kongen i Soba, då han drog av stad og vilde vinna att makti si ved elvi*.
4  David tok ifrå han syttan hundrad mann av hestfolket og tjuge tusund av fotfolket; vognhestane skar han av hasane på og sparde ikkje att meir enn hundrad av dei.
5  Då syrarane frå Damaskus kom og vilde hjelpa Hadadeser, kongen i Soba, felte David tvo og tjuge tusund mann av heren deira;
6  sidan la David hervakter i Damaskus-Syria, og syrarane gav seg under han og laut svara skatt. Soleis hjelpte Herren David kvar helst han for fram.
7  David tok dei gullskjoldane som Hadadeser-mennene hadde bore, og hadde dei med seg til Jerusalem.
8  Og frå Betah og Berotai, byane åt Hadadeser, tok kong David uhorveleg mykje kopar.
9  Då To'i, kongen i Hamat, høyrde at David hadde gjort ende på heile Hadadeser-heren,
10  sende han Joram, son sin, til kong David - han skulde helsa på han og ynskja han til lukka med di han hadde vunne i striden mot Hadadeser; for Hadadeser hadde stødt lege i ufred med To'i. Han* hadde med seg eigneluter av sylv og gull og kopar.
11  Dei og helga kong David til Herren i hop med det sylvet og gullet han helga av herfanget frå alle dei heidningfolki han hadde lagt under seg;
12  frå Syria og frå Moab og frå Ammons-borni og frå filistarane og frå amalekitane og av herfanget frå Hadadeser Rehobsson, kongen i Soba.
13  Eit stort namn vann David då han på heimvegen frå syrar-slaget slo attan tusund mann* i Saltdalen.
14  Han la hervakter i Edom; i heile Edom la han hervakter, og alle edomitane gav seg under han. Soleis hjelpte Herren David kvar helst han for fram.
15  So rådde no David yver heile Israel, og David gjorde rettferd mot heile folket sitt.
16  Joab, son åt Seruja, var hovding yver heren, og Josafat, son åt Akilud, var sogeskrivar;
17  Sadok, son åt Akitub, og Akimelek, son åt Abjatar, var prestar og Seraja riksskrivar;
18  Benaja, son åt Jojada, var hovding yver livvakti, og sønene åt David var prestar*
 
 
# Andre Samuelsbok 9
1  Ein dag sa David: Tru det endå er nokon att av Sauls-ætti? - då vil eg gjera vel mot han for Jonatans skuld.
2  No hadde Sauls-ætti ein tenestmann som heitte Siba. Han vart kalla fram for David, og kongen sa til han: Er du Siba? Han svara: Ja, tenaren din heiter so.
3  Då sa kongen: Er det ingen att meir av Sauls-ætti, so eg kann få gjort Guds miskunn mot han? Siba svara: Det er att ein son åt Jonatan, ein som er lam i båe føtene.
4  Kongen spurde: Kvar er han? Siba svara: Han er hjå Makir Ammielsson i Lo-Debar.
5  Då sende kong David bod etter han. Dei som bar bodet, fann han i Lo-Debar, hjå Makir Ammielsson, og tok han med seg attende.
6  Då han - Mefiboset, son åt Jonatan Saulsson - kom inn til David, la han seg på kne og bøygde seg med andletet mot jordi, og David sa: Mefiboset! Han svara: Ja, her er tenaren din.
7  David sa til han: Du tarv ikkje reddast; eg vil gjera vel mot deg for skuld Jonatan, far din; eg vil lata deg få att all jordeigedomen som Saul, farfar din, hev havt, og du skal allstødt eta ved mitt bord.
8  Då bøygde han seg atter og sa: Kva er eg, tenaren din? Kvifor bryr du deg um ein daud hund som meg?
9  So sende kongen bod etter Siba, han som hadde vore tenaren åt Saul, og sa til han: Alt det som hev høyrt Saul og heile ætti hans til, gjev eg son åt husbonden din.
10  Du skal bruka jordi for han, du og sønene og drengene dine, og hausta inn det ho ber; det skal vera til kost og levemåte for son åt husbonden din; men sjølv skal Mefiboset, son åt husbonden din, allstødt eta ved mitt bord. Siba hadde femtan søner og tjuge drenger.
11  Han svara kongen so: Tenaren din skal i alle måtar gjera som du, herre konge, segjer tenaren din fyre. Men Mefiboset skal eta ved mitt bord, liksom han var ein av kongssønene [sa kongen].
12  Mefiboset hadde ein liten son som heitte Mika. Elles var alt husfolket åt Siba tenarar for Mefiboset.
13  Men sjølv budde Mefiboset i Jerusalem, av di han stendigt åt ved kongens bord; og han var lam i båe føtene.
 
 
# Andre Samuelsbok 10
1  Sidan bar det so til at ammonitarkongen døydde, og Hanun, son hans, vart konge etter han.
2  Då sa David: Eg vil visa Hanun Nahasson venskap, liksom far hans viste meg venskap. So sende han nokre av mennene sine, som skulde trøysta Hanun i sorgi etter faren. Då sendemennene åt David kom til Ammonitar-landet,
3  sa ammonitarhovdingane åt Hanun, herren sin: Tenkjer du David vil æra far din med di han sender folk som skal trøysta deg? Tru det ikkje heller for di han vil ransaka byen og njosna han ut og so øydeleggja han, at han hev sendt mennene sine hit?
4  Då tok Hanun sendemennene hans David og let raka av dei halve skjegget og klyppa av halve klædnaden deira alt upp åt seten og sende dei so frå seg.
5  Med same David fekk spurt at mennene hadde vorte so stygt vanæra, sende han folk som skulde møta dei på vegen og segja frå kongen: Stana i Jeriko til skjegget dykkar hev vakse ut att, So kann de koma heim att!
6  Ammons-borni skyna at dei hadde gjort David hatig på seg. Dei sende bod ikring og tinga hjelp: av syrarane i Bet-Rehob og syrarane i Soba tjuge tusund mann fotfolk og kongen i Ma'aka med tusund mann og tolv tusund mann frå Tob*.
7  Då David høyrde det, sende han Joab av stad med heile heren, alle dei djervaste stridsmennene.
8  So drog Ammons-borni ut og fylkte seg framanfor byporten; men syrararne frå Soba og Rehob og Tob-mennene og Ma'aka-mennene stod for seg sjølve burtpå marki.
9  Då Joab såg at dei budde seg til å taka på han både framantil og attantil, valde han ut ein flokk av alle dei beste stridsmennene i Israel og fylkte dei mot syrarane.
10  Alt hit folket let han Abisai, bror sin, få hand yver og fylkte dei mot Ammons-borni.
11  So sa han: Vinn syrarane på meg, so lyt du koma meg til hjelp, og vinn Ammons-borni på deg, so skal eg koma og hjelpa deg.
12  Ver uredd, og lat oss syna oss uredde i striden for folket vårt og for byane åt vår Gud, so fær Herren gjera som han tykkjer er best!
13  So gjekk Joab fram med fylkingi si og stridde mot syrarane, og dei rømde for han;
14  og då Ammons-borni såg at syrarane rømde, so rømde dei og for Abisai og drog seg inn i byen. Då vende Joab att frå striden mot Ammons-borni og for heim til Jerusalem.
15  Som no syrarane såg at dei hadde tapt for Israel, samla dei seg i hop att.
16  Hadadeser baud ut dei syrarane som budde på hi sida elvi*, og dei drog fram til Helam; Sobak, herhovdingen åt Hadadeser, styrde herferdi.
17  Då David fekk bod um det, stemnde han saman heile Israel og gjekk yver Jordan og drog fram mot Helam. Då han kom dit, fylkte syrarane heren sin mot han, og det bar i hop med dei.
18  Men syrarane rømde for Israel, og David drap mannskapet på sju hundrad vogner for dei og felte fyrti tusund hestfolk; Sobak, herhovdingen deira, fekk og sin bane der.
19  Då alle lydkongane åt Hadadeser såg at dei hadde tapt for Israels-mennene, gjorde dei fred med dei og gav seg under dei, og sidan torde ikkje syrarane hjelpa Ammons-borni meir.
 
 
# Andre Samuelsbok 11
1  Året etter, ved det leitet kongane plar fara i herferd, sende David Joab av stad med mennene sine og heile Israelsheren, og dei herja Ammonitar-landet og kringsette Rabba. Sjølv sat David heime i Jerusalem.
2  Som han no ein dag i kveldingi reis upp av kvila si og tok til å reika ikring på slottstaket, bar det so til, medan han såg utyver taket, at han fekk auga på ei kvinna som heldt på og lauga seg; det var ei ovfager kvinna.
3  David sende bod og spurde seg fyre um henne og fekk vita at det var Batseba Eliamsdotter, kona åt Uria, hetiten.
4  So sende han folk og henta henne til seg; og då ho kom, låg han med henne - ho hadde då so vidt reinska seg etter månadstidene*; sidan gjekk ho heim att.
5  Kvinna vart med barn og sende bod um det til David med dei ordi: Eg er umhender.
6  Då sende David sovore bod til Joab: Send Uria, hetiten, hit til meg! Og Joab gjorde som kongen hadde sagt.
7  Då Uria kom, spurde David korleis det stod til med Joab og herfolket, og korleis det gjekk i striden.
8  So sa han: Gakk no heim og två føtene dine, Uria! Og då Uria gjekk ut or kongshalli, vart ein rett frå bordet åt kongen boren etter han.
9  Men Uria la seg til i slottsporten, der alle sveinane åt herren hans låg; han gjekk ikkje heim til sitt eige hus.
10  Då David fekk vita at Uria ikkje hadde gjenge heim til seg sjølv, sa han til han: Kjem du ikkje rett no frå ei ferd, Uria? Kvifor hev du då ikkje gått heim til ditt eige hus?
11  Uria svara: Kista og Israel og juda bur i lauvhyttor, og Joab, hovdingen min, og mennene hans ligg i læger på opi mark; og so skulde eg ganga inn i huset mitt og eta og drikka og liggja hjå kona mi! So visst som du lever, so visst som di sjel lever: Det gjer eg ikkje!
12  Då sa David: Ver no her i dag og, Uria! I morgon sender eg deg av stad att. So vart Uria verande i Jerusalem den dagen og dagen etter.
13  David bad han til seg. Dei åt og drakk saman, og David skjenkte han til han vart drukken. Men um kvelden gjekk han ut og la seg i lega si hjå kongssveinane; heim til huset sitt gjekk han ikkje.
14  Morgonen etter skreiv David eit brev til Joab og sende det med Uria.
15  I brevet stod desse ordi: Set Uria lengst framme, der striden er hardast, og drag dykk so attende frå han, so han kjem i berrhogget og vert drepen!
16  Med di no Joab låg på vakt kringum byen, sette han Uria på ein stad der han visste det var djerve karar innanfor.
17  Um eit bel gjorde bymennene utrenn og tok på Joab. Då fall nokre av herfolket - av mennene hans David - og Uria, hetiten, miste og livet.
18  Då Joab sende tidend til David um alt som hadde hendt i striden,
19  sa han sa til mannen som skulde bera fram tidendi: Når du vel hev fortalt kongen korleis alt gjekk for seg i striden,
20  og han so kann henda fyk upp og segjer: Kvifor gjekk de so nær innåt byen i striden? De måtte då vita at dei vilde skjota ovantil muren!
21  Kven var det som felte Abimelek, son åt Jerubbeset? Var det ikkje ei kvinna som kasta ein kvernstein ned på han frå Tebes-muren, so han døydde? Kvifor drog de då so nær innåt muren? - so skal du segja: Ein av dei som let livet, var Uria, hetiten, tenaren din.
22  So tok mannen ut og kom til David med den tidendi Joab hadde sendt han med;
23  han sa: Karane vann på oss og drog ut på marki imot oss; men me gjekk på dei og dreiv dei attende til byporten.
24  Då skaut bogeskyttarane på oss ovantil muren, og nokre av mennene dine, konge, vart drepne. Ein av dei som laut lata livet, var Uria, hetiten, tenaren din.
25  Då sa David til mannen som var komen med tidendi: Seg Joab frå meg at han ikkje skal taka seg dette nær! For sverdet øyder so ein, so hin. Han skal berre herda på og kringsetja byen, til han fær rive han ned. Bed du han vera hugheil!
26  Då kona hans Uria høyrde at mannen hennar var fallen, øya og gret ho yver husbonden sin.
27  Men då syrgjetidi var ute, sende David bod etter henne og flutte henne heim til seg. Ho vart kona hans, og han fekk ein son med henne. Men det som David hadde gjort, var vondt i Herrens augo.
 
 
# Andre Samuelsbok 12
1  So sende Herren Natan til David; og han gjekk fram for kongen og sa: Her var tvo menner som budde i same bygdi; den eine var rik, og den andre fatig.
2  Den rike hadde sauer og naut i flokketal;
3  den fatige åtte ikkje anna enn eit einaste lite lamb, som han hadde kjøpt og ale; det voks upp hjå han saman med borni hans - åt av hans mat og drakk av hans skål og låg i hans fang og var som ei dotter for han.
4  Ein dag kom det ein vegfarande mann til rikingen. Men han nentest ikkje taka nokon av sauene eller uksane sine og laga til åt ferdamannen som var komen til han - han tok lambet som armingen åtte, og laga det til åt gjesten.
5  Då vart David brennande harm på den mannen, og han sa til Natan: So visst som Herren lever: Den mannen som det hev gjort, skal lata livet,
6  og lambet skal han gjeva lika for fire gonger, sidan han for so ulikleg åt og var so hjartelaus.
7  Natan svara: Den mannen er du sjølv. Høyr no kva Herren segjer, han som er Israels Gud: Eg salva deg til konge yver Israel og fria deg or hendene hans Saul.
8  Eg gav deg huset åt herren din, og konone hans la eg i fanget ditt; eg gav deg både Israels hus og Judas hus, og var ikkje det nok, so skulde eg ha lagt attåt både eitt og hitt.
9  Kvifor hev so du vanvyrdt Herrens ord og gjort det som vondt er i hans augo? Uria, hetiten, hev du slege i hel; kona hans hev du teke og gjort til di kona, og han hev du drepe med ammonitar-sverdet.
10  So skal då sverdet aldri vika frå huset ditt, etter di du vanvyrde meg og tok kona åt Uria, hetiten, so ho vart di kona.
11  So segjer Herren: Sjå, eg let ulukke koma yver deg frå ditt eige hus; eg vil taka konone dine midt for augo dine og lata ein annan mann få dei, og han skal liggja med konone midt på ljose dagen.
12  Du gjorde di gjerning i løynd, men det som eg hev sagt, skal ganga fyre seg midt for augo på heile Israel og medan soli skin.
13  Då sa David til Natan: Eg hev synda mot Herren. Natan svara: So hev og Herren teke burt synda di; du skal ikkje døy.
14  Men for di du hev gjeve Herrens fiendar årsak til å spotta med det du gjorde, so skal den sonen du hev fenge, ikkje njota livet.
15  So gjekk Natan heim att. Og Herren let det koma ein hard sott på det barnet David hadde fenge med kona hans Uria.
16  David bad til Gud for guten og fasta strengt. Når han kom heim um kvelden, la han seg på golvet, og der vart han liggjande heile natti.
17  Dei eldste av husfolket hans kom og vilde få han til å reisa seg frå golvet; men han vilde ikkje, og ikkje åt han med dei heller.
18  Sjuande dagen døydde barnet. Tenarane torde ikkje segja til David at guten var slokna; dei tenkte med seg: Når me tala til han medan guten levde, vilde han ikkje lyda på oss; korleis kann me då segja det til han at guten hev døytt? Han kunde gjera seg eitkvart ilt.
19  Men David gådde at tenarane kviskra seg imillom, og han skyna at guten hadde døytt. So spurde han: Hev guten slokna? Dei svara: Ja.
20  Då reis han upp frå golvet og tvo seg og salva seg og skifte klæde; so gjekk han inn i Herrens hus og tilbad. Då han kom heim att, kravde han etter mat; so sette dei fram mat for han, og han åt.
21  Då sa mennene hans til han: Korleis er det du fer åt? Medan guten endå levde, fasta du og gret for hans skuld; men aldri so snart han hev slokna, so ris du upp og fær deg mat!
22  Han svara: So lenge guten levde, fasta eg og gret; for eg tenkte med meg: Kven veit um ikkje Herren tykkjer synd i meg og let guten få leva?
23  Men no som han hev døytt, kvifor skulde eg no fasta? Kann eg då henta han att? Eg lyt ein gong fara dit han er, men han kjem ikkje att til meg.
24  David trøysta Batseba, kona si. Sidan gjekk han inn til henne og sov hjå henne. So fekk ho ein son; dei kalla han Salomo*. Herren heldt av han
25  og sende bod med Natan, profeten, som gav han namnet Jedidja*, for Herrens skuld.
26  Medan gjorde Joab åtak på Rabba i Ammonitar-landet og tok kongsbyen.
27  So sende han bod til David med dei ordi: Eg hev gjort åtak på Rabba og hev teke vassbyen.
28  Drag no du i hop alt herfolket som att er, og kringset byen og tak han! Elles kjem eg til å taka byen, og mitt namn vert nemnt yver han*.
29  Då drog David i hop alt herfolket og for til Rabba; og han gjorde stormlaup på byen og tok han.
30  Han tok kruna åt kongen deira frå hovudet hans; ho var av gull og vog eit talent og var prydd med ein glimestein; no kom ho på Davids hovud. Uhorveleg mykje herfang tok han i byen og hadde det med seg heim.
31  Folket som budde der, førde han ut og la dei under sager og treskjesledar av jarn og jarnøksar og let dei ganga gjenom tigl-omnar. So gjorde han med alle ammonitar-byane. Sidan for han med alt herfolket heim att til Jerusalem.
 
 
# Andre Samuelsbok 13
1  Ei tid etter hende det som me no skal fortelja: Absalom, son åt David, hadde ei fager syster som heitte Tamar; Amnon, ein annan av sønene åt David, hadde huglagt henne
2  og bar slik sut for hennar skuld at han gjordest reint sjuk; for ho var møy, og han såg seg ingi råd til å gjera henne noko.
3  Amnon hadde ein ven som heitte Jonadab; han var son åt Simea, bror hans David, og var ein ovklok kar.
4  Ein dag sa han til Amnon: Korleis hev det seg, kongsson, at du ser so vesal ut morgon etter morgon? Vil du ikkje segja meg det? Amnon svara: Eg elskar Tamar, syster åt Absalom, bror min.
5  Då sa Jonadab: Legg deg sjuk og hald sengi, og når far din kjem og vil sjå um deg, so seg til han: Kjære, lat Tamar, syster mi, koma og gjeva meg mat og laga til maten for augo mine, so eg ser på det og fær taka imot han av handi hennar!
6  So la Amnon seg til sengs og lest vera sjuk. Kongen kom og såg um han, og Amnon sa til kongen: Kjære, lat Tamar, syster mi, koma og laga eit par kakor, so eg ser på det og fær taka imot dei av handi hennar!
7  Då sende David bod inn i huset til Tamar og bad henne ganga dit som Amnon, bror hennar, budde, og laga til mat åt han.
8  Og Tamar gjekk til huset åt Amnon, bror sin. Han låg til sengs, og ho tok deigen og knoda og baka kakor, so han såg på det, og steikte dei;
9  so tok ho steikjepanna og kvelvde kakone utor for augo hans. Men han vilde ikkje eta. Han bad alle ganga ut, og då dei var gjengne,
10  sa han til Tamar: Kom hit inn i koven med maten, so eg kann taka imot han av di eigi hand! Tamar tok kakone ho hadde laga, og bar dei inn i koven til Amnon, bror sin;
11  men då ho rette han dei og bad han eta, tok han fat i henne og sa: Kom og ligg med meg, syster!
12  Men ho svara: Nei, bror, før meg ikkje i vanære! Sovore gjeng ikkje for seg i Israel. Gjer ikkje slikt skjemdarverk!
13  Kvar skulde eg då gjera av meg med skammi mi? Og deg kom dei til å halda for ein av dei verste skarvane i Israel. Kjære, tala heller til kongen! Han meinkar deg visst ikkje å få meg.
14  Men han vilde ikkje lyda henne - han valdtok henne og låg hjå henne.
15  Men etterpå fekk han brått eit brennande hat til henne - hatet han la til henne no, var større enn elskhugen han hadde bore til henne fyrr. Og han sa til henne: Ris upp og gakk din veg!
16  Ho svara: Valda meg ikkje so stor ei ulukka! Jaga meg ikkje burt! Det vilde vera endå verre enn det andre du hev gjort meg. Men han vilde ikkje høyra på henne no heller.
17  Han ropa på sveinen som gjekk han til handa, og sa: Hav henne der burt ifrå meg, ut or huset, og steng døri etter henne!
18  Ho hadde ein sid ermekjole på; for soleis, i slike kjolar, gjekk kongsdøtterne klædde medan dei var møyar. Då no tenaren hadde havt henne ut på gata og stengt døri etter henne,
19  tok ho og strådde oska på hovudet sitt; ermekjolen ho hadde på seg, reiv ho sund, og ho la handi på hovudet og gjekk skrikande burt.
20  Absalom, bror hennar, sa til henne: Hev Amnon, bror din, vore hjå deg? Teg deg no, syster! Han er bror din; tak ikkje dette so tungt! Men Tamar vart sitjande einsleg og vonlaus heime hjå Absalom, bror sin.
21  Då kong David fekk høyra alt dette, vart han ovende harm.
22  Sidan tala Absalom aldri eit ord åt Amnon, korkje vondt eller godt; for han hata Amnon for di han hadde vanæra Tamar, syster hans.
23  Tvo år etter hadde Absalom saueklypping i Ba'al-Hasor, tett med Efra'im, og han bad alle kongssønene til seg.
24  Fyrst gjekk han til kongen og sa: No skal tenaren din hava saueklypping; vil ikkje kongen og mennene hans gjera so vel og vera med?
25  Men kongen svara: Nei, guten min, me vil ikkje koma alle; me kunde gjera deg for mykje bry. Og då Absalom nøydde han, vilde han endå ikkje koma, men ynskte han lukka til.
26  Då sa Absalom: Um ikkje du vil, so lat då Amnon, bror min, få vera med oss. Kongen spurde: Kvifor skal han vera med deg?
27  Men Absalom nøydde han til han let både Amnon og alle hine kongssønene få vera med han.
28  So sa Absalom til sveinane sine: Akta no etter: Når Amnon hev vorte fjåg av vinen, og eg segjer til dykk: Hogg Amnon ned! - so skal de taka livet hans. De tarv ikkje ottast. Det er eg som hev sagt de skal gjera det. Ver hjarteleg og syn de er djerve karar!
29  Sveinane gjorde med Amnon som Absalom hadde sagt til dei. Då spratt alle kongssønene upp og steig på muldyri sine og rømde.
30  Medan dei var på vegen, vart det ordet bore ut og kom attfor David at Absalom hadde drepe alle kongssønene - ikkje ein av dei var att.
31  Då reiste kongen seg og reiv sund klædi sine og kasta seg ned på jordi, og alle mennene hans stod der med sundrivne klæde.
32  Men Jonadab, son åt Simea og brorson åt David, tok til ords og sa: Herre, du må ikkje tru at dei hev drepe alle dei unge mennene, kongssønene. Det er berre Amnon som hev mist livet; For etter det Absalom hev sagt sjølv, hev det vore avgjort alt ifrå den dagen då Amnon vanæra Tamar, syster hans.
33  So gjer deg no ikkje ilt av det, herre konge, at dei segjer at alle kongssønene hev mist livet! For det er berre Amnon som hev døytt.
34  Medan rømde Absalom sin veg. Då no utkiksmannen skoda ikring seg, fekk han sjå at det kom mykje folk farande frå vegen attanfor han ved sida av fjellet.
35  Då sa Jonadab til kongen: Ser du, der kjem kongssønene! Det gjekk som tenaren din sa.
36  Ikkje fyrr hadde han sagt det, so kom kongssønene. Dei gret høgt, og kongen og alle mennene hans brast og i og storgret.
37  Medan kom Absalom seg undan og for til Talmai Ammihudsson, kongen i Gesur. Og David syrgde på son sin heile tidi.
38  Då no Absalom hadde rømt og fare til Gesur, vart han verande der i tri år.
39  Det heldt kong David frå å draga ut imot Absalom; for han var komen yver sorgi etter Amnon.
 
 
# Andre Samuelsbok 14
1  Då Joab Serujason skyna at Davids hjarta drogst til Absalom,
2  sende han bod etter ei viskona som åtte heime i Tekoa, og sa til henne: Kjære deg, laga deg som du hev sorg! Klæd deg i syrgjebunad, og lat vera å salva deg med olje! Te deg liksom ei kvinna som i lang tid hev syrgt på ein avliden mann!
3  Gakk so inn til kongen og tala soleis til han! - so sa han henne fyre kva ho skulde segja.
4  Tekoa-kona tala til kongen - ho kasta seg ned for han med andletet mot jordi og ropa: Hjelp, konge, hjelp!
5  Kongen spurde: Kva er det som vantar deg? Ho svara: Ai ei, eg er enkja; mannen min er avliden.
6  Tenestkvinna di hadde tvo søner; dei kom i tretta med kvarandre utpå marki, og det var ingen som kunde skilja dei åt. So hogg den eine ti hin og drap han.
7  Og no hev heile ætti reist seg mot tenestkvinna di og segjer: Kom hit med han som slo bror sin i hel! Me vil taka hans liv for livet åt bror hans som han drap; so fær me med same rudt ervingen or vegen. Soleis kjem dei til å sløkkja den siste glodi eg hev att, so det vert heiltupp ute med namnet og ætti åt mannen min på jordi.
8  Då sa kongen til kona: Du kann ganga heim att! Eg skal gjeva fyresegn um det som lyt gjerast i saki di.
9  Men kona svara: På meg, herre konge, og på farsætti mi fell skuldi; Kongen og kongsstolen skal vera saklause.
10  Kongen sa: Talar nokon til deg, so kom hit med han! Han skal ikkje tidare ganga deg for nær.
11  Då sa kona: Gjev kongen måtte koma i hug Herren sin Gud, so ikkje blodhemnaren fær valda endå meir ulukka, og dei ikkje fær rydja son min or vegen! Kongen svara: So visst som Herren lever: Ikkje eit hår skal verta skadt på hovudet åt son din.
12  Då sa kona: Må eg få tala endå eit ord til deg, herre konge? Han svara: Tal du!
13  So sa ho: Kvifor tenkjer du då soleis når det gjeld Guds folk! Etter det ordet kongen nyst hev tala, er det mest som han sjølv var saka, når han ikkje let den han hev støytt burt, koma heim att.
14  For alle lyt me døy og verta liksom vatnet som er utrent marki og ikkje kann samlast upp att. Men Gud tek ikkje livet; han tenkjer ut råder, so ein som er burtstøytt, ikkje lenger skal vera burtstøytt frå han.
15  Men at eg no er komi hit og ber fram denne saki for deg, herre konge, det er av di folket skræmde meg; då tenkte tenestkvinna di: Eg vil tala med kongen; han vil visst gjera det som eg bed han um;
16  kongen vil nok høyra på meg og berga tenestkvinna si frå den mannen som vil rydja både meg og son min ut or Guds arv.
17  Og so tenkte tenestkvinna di: Gjev eit ord frå deg, herre konge, måtte verta meg til trøyst! For du, herre konge, er som ein Guds engel til å lyda på alt, både godt og vondt. So vere då Herren din Gud med deg!
18  Då tok kongen åt ords att og sa til kona: Dyl ikkje for meg det som eg no vil spyrja deg um! Kona svara: Tala, herre konge!
19  Kongen spurde: Hev ikkje Joab si hand med i alt dette? Kona svara: So visst som du lever, herre konge: Når du talar, herre konge, kann ingen koma utanum, korkje til høgre eller vinstre. Jau, det er Joab, tenaren din, som hev havt meg til å gjera dette og hev lagt alle desse ordi i munnen min.
20  Det var av di han vilde få saki til å sjå annarleis ut, han gjorde so - han, Joab, tenaren din. Men du, herre, er vis, ja som Guds engel i visdom, so du veit alt som hender på jordi.
21  So sa kongen til Joab: Vel, eg skal gjera so*. Drag no av stad og henta guten - Absalom!
22  Då kasta Joab seg ned med andletet mot jordi og velsigna kongen og sa: I dag skynar tenaren din at du hev godvilje for meg, herre konge, sidan du gjer som eg bad deg.
23  So gjorde Joab seg reidug og for til Gesur og kom attende til Jerusalem med Absalom.
24  Men kongen sa: Han lyt taka heim til sitt eige hus; for mine augo må han ikkje koma. So tok Absalom heim til huset sitt og kom ikkje kongen for augo.
25  So fager ein mann som Absalom fanst det ikkje i heile Israel, ingen som han vart prisa so høgt; frå hæl til haus fanst det ikkje lyte på han.
26  Når han klypte håret sitt - og det gjorde han kvar gong eit år var lide; for det var han for tungt, so han laut klyppa det - so vog han det, og det vog tvo hundrad sekel etter kongeleg vekt.
27  Absalom fekk tri søner og ei dotter; ho heitte Tamar og var ei fager kvinna.
28  Absalom budde no tvo år i Jerusalem, men kom ikkje kongen for augo.
29  So sende han bod etter Joab og vilde få han til å ganga til kongen; men Joab vilde ikkje koma til han. Han sende bod endå ein gong, men Joab vilde ikkje koma då heller.
30  Då sa han til tenarane sine: De veit at tett innmed gjordet mitt hev Joab ein byggåker; gakk no av stad og set eld på den åkeren! So kveikte tenarane åt Absalom eld på åkeren.
31  Då for Joab upp og gjekk heim til Absalom og sa til han: Kvifor hev tenarane dine sett eld på den åkeren som høyrer meg til?
32  Absalom svara: Du veit eg sende bod til deg og bad deg koma hit, so eg kunde få deg til å ganga til kongen og segja han frå meg: Kvifor kom eg heim frå Gesur? Det vøre betre for meg um eg var der enno. Og no vil eg få te meg fram for kongen; er eg saka i noko brot, so fær han drepa meg.
33  Då gjekk Joab inn til kongen og sa det til han. Kongen kalla Absalom til seg, og han kom inn og kasta seg ned for kongen med andletet mot jordi, og kongen kysste han.
 
 
# Andre Samuelsbok 15
1  Då det leid um eit bel, fekk Absalom seg vogn og hestar og ein flokk på femti mann som sprang fyre han.
2  Tidleg um morgonen tok han jamleg støde frammed vegen til byporten, og kvar gong det kom ein mann som hadde ei sak han vilde leggja fram for kongen og få dom i, kalla Absalom han til seg og spurde: Kva by er du frå? Når so mannen nemnde eitt av Israels-fylki,
3  sa Absalom til han: Saka di er både god og rett; men hjå kongen finst det ingen som høyrer på deg.
4  So sa han: Gjev dei vilde setja meg til domar i landet, og alle som hadde ei trette eller sak, kom til meg, so skulde eg nok døma at kvar mann fekk sin rett.
5  Kom nokon og vilde bøygja seg for han, retta han ut handi og tok fat i han og kysste han.
6  So gjorde Absalom med alle israelitar som kom til kongen og vilde få dom i eikor saki, og Absalom stal hjarto åt Israels-mennene.
7  Då fire år var lidne, sa Absalom til kongen: Lat meg få fara til Hebron og løysa den lovnaden eg hev gjort Herren!
8  For då tenaren din heldt til i Gesur i Syria, gjorde eg ein lovnad og sa: Let Herren meg få koma heim att til Jerusalem, so vil eg ofra til Herren.
9  Kongen svara: Far i fred! So gjorde Absalom seg reidug og for til Hebron.
10  Samstundes sende han njosnarar kring i alle Israels-fylki med det bodet: Når de høyrer luren ljomar, so skal de segja: No hev Absalom vorte konge i Hebron.
11  Saman med Absalom for tvo hundrad menner frå Jerusalem, som var bedne til høgtidi. Dei fylgde med i god tru og visste av ingen ting.
12  Medan Absalom bar fram slaktofferi, sende han bod etter Akitofel frå Gilo, rådgjevaren åt David, som då var heime i Gilo, fedrebyen sin. Samansverjingi auka i styrke, og det dreiv meir og meir folk til Absalom.
13  So kom det ein med bod til David og sa: Kvar mann i Israel hev vendt hugen sin til Absalom.
14  Då sa David til alle dei mennene sine som var hjå han i Jerusalem: Kom, lat oss røma! Det er ingi bergingsvon for oss når Absalom kjem hit. Skunda dykk å koma av stad! Elles skundar han seg og når oss att og fører ulukka yver oss og øyder byen med odd og egg.
15  Kongsmennene svara: Alt du ynskjer, er tenarene dine reiduge til å gjera, herre konge.
16  So tok kongen ut og alt husfolket hans med han; berre ti fylgjekonor let han vera att; dei skulde taka vare på huset.
17  Alt folket fylgde kongen då han drog ut, og dei stana utmed ytste huset.
18  Og alle kongsmennene og heile livvakti drog fram jamsides med han, og alle Gat-mennene, seks hundrad mann som hadde fylgt han frå Gat, drog fram fyre kongen.
19  Då sa kongen åt Ittai frå Gat: Kvifor gjeng du og med oss? Vend um og ver hjå kongen! Du er framand her og endå til burtført frå heimstaden din.
20  Du kom i går; skulde so eg i dag lata deg flakka ikring med oss, eg som ikkje veit kvar eg skal av! Vend um og tak brørne dine med deg attende og Guds miskunn og truskap vere med dykk!
21  Men Ittai svara: So visst som Herren lever, og so visst som du sjølv lever, herre konge: Der som du, herre konge, kjem til å vera, anten det no ber til daude eller liv, der og ingen annan stad vil tenaren din og vera.
22  Då sa David: Vel, so drag med oss! So vart Ittai frå Gat med David, både han og alle mennene hans og alle kvinnor og born som var hjå han.
23  Heile landet storgret då alt folket drog fram. Kongen gjekk yver Kidronsbekken, og alt folket gjekk og yver og tok vegen burtimot øydemarki.
24  Best det var, kom Sadok og med alle levitane. Dei bar Guds paktkista, og då Abjatar kom upp*, sette dei henne ned der, til alt folket hadde vunne å nå fram frå byen.
25  Men kongen sa til Sadok: Du skal flytja Guds paktkiste attende til byen! Hev Herren godvilje for meg, let han meg koma heim att, so eg fær sjå att kista og bustaden hennar.
26  Men segjer han: Eg hev ikkje hugnad i deg - so er eg her; han fær gjera med meg som han tykkjer rett vera.
27  So sa kongen til Sadok, presten: Skynar du meg? Far i fred attende til byen, og Akima'as, son din, og Jonatan, son åt Abjatar - båe sønene dykkar - skal vera med dykk!
28  Kom i hug at eg drygjer på moane i øydemarki til det kjem bod og tidend frå dykk.
29  So flutte Sadok og Abjatar Guds kista attende til Jerusalem, og dei vart verande der.
30  Men David gjekk gråtande uppetter Oljeberget; han hadde drege kappa si attfor andletet og var berrføtt; og alt folket som var med, hadde og løynt andleti sine og gjekk gråtande uppetter.
31  Då dei fortalde David at Akitofel var millom dei som hadde svore seg i hop med Absalom, bad han: Herre, gjer Akitofels råd til dårskap!
32  Som no David var komen øvst uppå høgdi og vilde tilbeda Gud der, fekk han sjå Husai av Ark-ætti, som kom imot han med sundriven kjole og mold på hovudet.
33  David sa til han: Fer du med meg, kjem du berre til å vera meg til tyngsla;
34  men gjeng du attende til byen og segjer til Absalom: Eg vil vera din tenar, konge! Fyrr hev eg vore tenar for far din, men no vil eg vera din tenar - so kann du gjera Akitofels råd til inkjes for meg.
35  Der hev du og Sadok og Abjatar, prestane, hjå deg. Alt du fær høyra frå kongsgarden, lyt du segja frå um til dei.
36  Båe sønene deira, Akima'as Sadoksson, og Jonatan Abjatarsson, er der hjå dei no; med dei lyt de senda bod til meg um alt de fær høyra.
37  So kom då Husai, venen åt David, til Jerusalem i same belet som Absalom drog inn i byen.
 
 
# Andre Samuelsbok 16
1  Då David var komen eit lite stykke frametter på hi sida av høgdi, fekk han sjå Siba, rådsdrengen åt Mefiboset, som kom imot han med eit par kløvasen; på dei førde han tvo hundrad kakebrød og hundrad rosinkakor og hundrad stykke sumarsfrukt og ei hit med vin.
2  Då sa kongen til Siba: Kva vil du med dette? Siba svara: Asni skal kongslyden hava til å rida på; brødet og frukti skal vera til mat for sveinane, og vinen skal dei drikka dei som gjeng seg trøytte i øydemarki.
3  Kongen spurde: Men kvar er son åt herren din? Siba svara: Han held seg i Jerusalem; han sa: No vil Israels-folket gjeva meg att kongedømet åt far min.
4  Då sa kongen til Siba: Alt det Mefiboset eig, skal vera ditt. Siba svara: Eg takkar på mine kne; gjev kongen alltid vilde visa meg sin nåde!
5  Då kong David hadde nått so langt som til Bahurim, kom ein mann som var skyld Sauls-ætti, ut på vegen, Sime'i Gerason heitte han. Han kom bannande
6  og kasta med stein etter David og alle tenarane åt kong David, medan alt folket og alle dei djervaste stridsmennene gjekk med han, sume på høgre og sume på vinstre sida.
7  Og alt medan han banna, ropa han: Burt med deg, burt, din blodhund, ditt illmenne!
8  No tek Herren hemn yver deg for alt blodet som hev runne i ætti åt Saul. Det var i hans stad du vart konge, men no hev Herren gjeve kongedømet til Absalom, son din, no ligg du som du hev reidt til, for ein blodhund er du.
9  Då sa Abisai Serujason til kongen: Kvifor skal denne daude hunden banna deg, herre konge? Lat meg få ganga burt og slå hovudet av han!
10  Men kongen sa: Kva vil de meg, de Seruja-søner? Når han bannar, og når Herren hev sagt til han: Banna David! - kven torer då segja: Kvifor gjorde du det?
11  So sa David til Abisai og alle dei andre mennene sine: De ser at son min, som er mitt eige kjøt og blod, sit um meg og vil taka livet mitt, kann ein då venta anna av denne benjaminiten? Lat han berre banna! For Herren hev sagt at han skal.
12  Kann henda Herren ser til meg i mi naud og let meg få noko godt att i staden for den forbanningi som hev råma meg i dag.
13  So heldt David og mennene hans fram etter vegen medan Sime'i gjekk uppe i lidi jamte med han, og heile tidi banna han og kasta med stein og hivde sand.
14  Då det leid på, drog kongen og alt folket som var med han, inn i Ajefim og kvilde seg der.
15  Medan var Absalom med alle sine folk, Israels-mennene, komen til Jerusalem; Akitofel var og med.
16  Då no Husai av Ark-ætti, venen åt David, kom åt Absalom, ropa han imot han: Kongen leve! Kongen leve!
17  Då sa Absalom til han: Er det soleis du viser din kjærleik til venen din? Kvifor fylgde du ikkje venen din?
18  Husai svara: Nei, den som Herren sjølv og dette folket og alle Israels menner hev kåra, hans mann vil eg vera, og hjå han vil eg halda meg.
19  Og for det andre: Kven skulde eg tena? Skulde eg ikkje tena son hans? Eg hev vore ein trugen tenar for far din; det same vil eg vera for deg.
20  So sa Absalom åt Akitofel: Gjev no de meg ei råd! Kva skal me gjera?
21  Akitofel svara: Gakk inn til fylgjekonone åt far din, dei som han let vera att her til å taka vare på huset! Når då heile Israel fær høyra at du hev gjort deg reint til uvens med far din, vert dei so mykje djervare alle dei som held med deg.
22  Då sette dei upp ei tjeldbu på taket for Absalom, og Absalom gjekk inn til fylgjekonone åt far sin for augo åt heile Israel.
23  For ei råd som Akitofel gav, var den tid likso gjæv som det svaret ein fekk når ein spurde Guds ord til råds; so gjæv var kvart råd av Akitofel, både for David og for Absalom.
 
 
# Andre Samuelsbok 17
1  Sidan sa Akitofel til Absalom: Lat meg få velja ut tolv tusund mann! So vil eg taka i vegen og setja etter David i natt!
2  So kjem eg yver han medan han er trøytt og motlaus, og set støkk i han; då kjem alt folket som er med han, til å røma sin veg, og eg kann drepa kongen medan han er åleine.
3  Sidan fører eg alt folket attende til deg; gjeng det so med den mannen du søkjer etter, so er det jamgodt med at alle kjem attende; då kann alt folket få vera i fred.
4  Den rådi lika dei vel, både Absalom og alle styresmennene i Israel.
5  Men so sa Absalom: Send bod etter Husai og, so me fær høyra kva han hev å segja.
6  Då Husai kom, sa Absalom til han: So og so hev Akitofel sagt; skal me gjera som han segjer? Meiner du noko anna, so seg det!
7  Husai svara: Det er ikkje nokor godt råd Akitofel hev gjeve denne gongen.
8  Og han heldt fram: Du kjenner far din og mennene hans, og veit at dei er djerve stridsmenner og gramme som binna i skogen når ho hev mist ungane sine. Han er ein gamal hermann, far din; han ligg ikkje i ro med folki sine um natti.
9  Du skal sjå at no hev han løynt seg i eikor hola eller einkvar annan staden. Gjeng det so at han straks i fyrstningi kjem yver mennene dine, so kjem alle som fær høyra det, til å segja: Det hev vore eit stort mannefall millom dei mennene som fylgjer Absalom.
10  Og um det er aldri so djerv ein kar, med eit hjarta som ei løva, so kjem han til å skjelva i knei; for heile Israel veit at far din er ei kjempa, og at dei som er med han, er djerve karar.
11  Difor er dette mitt råd: Lat heile Israel, frå Dan til Be'erseba, samla seg kring deg, som sanden utmed havet i mengd, og drag sjølv med i striden!
12  Når me so råkar han einkvar staden der han kann vera å finna, so skal me kasta oss yver han som når doggi fell nedpå marki, og me skal ikkje spara ein einaste mann, korkje han sjølv eller nokon av dei som er med han.
13  Og søkjer han livd i ein av byane, so skal heile Israel leggja reip kring den byen og draga han ned i dalen so det ikkje finst att ein einaste stein der han stod.
14  Då sa Absalom og alle Israels menner: Rådi åt Husai, arkiten, er betre enn den som Akitofel gav. - Men det var Herren som hadde laga det so, av di han vilde gjera den gode rådi åt Akitofel til inkjes og føra ulukke yver Absalom.
15  So sa Husai til Sadok og Abjatar, prestane, kva Akitofel hadde talt Absalom og styresmennene i Israel til å gjera, og kva han sjølv hadde rådt dei til.
16  Og han la til: Skunda dykk no og send bod um det til David og seg: Stana ikkje på moane i øydemarki i natt, men set heller yver elvi! Elles er det ute både med kongen og alle dei som fylgjer han.
17  Jonatan og Akima'as heldt seg i En-Rogel; ei tenestgjente bar jamleg bod til dei, og so bar dei bodet til kong David; for dei torde ikkje ganga inn i byen, so folk fekk sjå dei.
18  Men um eit bel var det ein gut som gådde dei, og han sa det til Absalom. Då tok dei ut båe tvo so fort dei kunde. Då dei kom til Bahurim, gjekk dei inn til ein mann der som hadde ein brunn i tunet sitt; i den steig dei ned,
19  og kona i huset tok og breidde ei rya yver brunn-opet og strådde gryn uppå, so ingen kunde skyna noko.
20  Då so mennene hans Absalom kom inn i huset til kona og spurde etter Akima'as og Jonatan, svara ho: Dei gjekk yver den vesle bekken her. So leita mennene, men fann dei ikkje og for attende til Jerusalem.
21  Vel var dei farne, steig hine upp or brunnen og bar bod til kong David; dei sa til han: Gjer dykk reiduge og set snøgt yver åi! - og so fortalde dei kva Akitofel hadde rådt til å gjera mot dei.
22  Då tok David ut med alt folket sitt, og dei gjekk yver Jordan. Då dagen rann, fanst det ikkje ein mann anna han var komen yver Jordan.
23  Men då Akitofel såg at rådi hans ikkje vart lydd, sala han asnet sitt og reid heim til sin eigen by. Han skipa all ting til rettes i huset sitt; so hengde han seg og døydde og vart nedsett i gravstaden åt far sin.
24  David var alt komen til Mahana'im då Absalom gjekk yver Jordan med alle Israels-mennene.
25  Absalom hadde sett Amasa til hovding yver heren i staden for Joab; Amasa var son åt ein jisre'elit som heitte Jitra og hadde halde seg med med Abigal, dotter åt Nahas og syster åt Seruja, som var mor åt Joab.
26  Israels-mennene og Absalom slo læger i Gilead-landet.
27  Med same David kom til Mahana'im, kom Sobi Nahasson dit frå Rabba i Ammonitar-landet og Makir Ammielsson frå Lo-Debar og Barsillai, ein Gileads-mann, frå Rogelim.
28  Dei kom med senger og skåler og krus og hadde med seg kveite og bygg og mjøl og steikte aks og baunor og linsor og steikte skolmfrukter
29  og honning og mjølk og småfe og ku-ostar, som David og folki hans skulde hava til mat; for dei tenkte folki hadde vorte svoltne og trøytte og tyrste i øydemarki.
 
 
# Andre Samuelsbok 18
1  David mynstra herfolket sitt og sette hovdingar yver dei, sume yver tusund mann og sume yver hundrad mann.
2  So sende han dei av stad, ein tridjepart under Joab, ein tridjepart under Abisai Serujason, bror åt Joab, og ein tridjepart under Ittai frå Gat. Og kongen sa til folket: Eg vil draga ut i striden i lag med dykk.
3  Men folket svara: Du skal ikkje draga ut; for um me rømer, er det ingen som bryr seg um det, og um helvti av oss fell, so er det ingen som bryr seg um det heller; men du er jamgod med ti tusund av oss. Og no er det betre at du er budd til å koma oss til hjelp frå byen.
4  Kongen sa: Eg skal gjera som de synest. Sidan stod han frammed porten medan alt folket drog ut, hundrad etter hundrad og tusund etter tusund.
5  Då sa han til Joab og Abisai og Ittai: Far varleg med guten - med Absalom! Og heile heren høyrde på at kongen gav alle hovdingane dette påbodet um Absalom.
6  So drog folket ut i marki mot Israels-mennene, og i Efra'ims-skogen bar det i hop med dei.
7  Der tapte Israels-heren for Davids menner, og det vart eit stort mannefall der den dagen - tjuge tusund mann.
8  Striden spreidde seg yver heile landet der ikring, og skogen øydde meir folk den dagen enn sverdet hadde øydt.
9  Absalom kom beint imot nokre av Davids menner; han reid på muldyret sitt, og muldyret kom inn under ei stor terebinta med ihopfløkte greiner, so hovudet hans sette seg fast i terebinta, og han vart hangande millom himmel og jord; for muldyret han reid på, sprang undan.
10  Ein mann fekk sjå det og kom til Joab og sa: Eg såg Absalom hanga i terebinta der burte.
11  Då sa Joab åt mannen som kom med tidendi: Men når du såg det, kvifor slo du han då ikkje ned på flekken? Då hadde eg lote gjeve deg ti sylvsekel og eit belte.
12  Mannen svara: Um dei so vog meg ti tusund sylvsekel upp i neven, kunde eg ikkje lyfta handi mot son åt kongen; me høyrde då alle på at kongen sa til deg og Abisai og Ittai: Far varleg med guten, med Absalom, kven det so er av dykk!
13  Men hadde eg fare løynskt åt og teke livet hans, so kunde det ikkje dyljast for kongen, det meir enn anna, men du kom nok til å halda deg undan.
14  Då sa Joab: Eg kann ikkje standa her og heftast meg deg lenger. So treiv han tri kastespjot og rende dei i bringa på Absalom, medan han endå hekk levande i terebinta.
15  Og ti hersveinar - våpensveinane åt Joab - kom innåt og gav Absalom banehogg.
16  Då bles Joab i luren, og folket heldt upp å elta Israels-mennene; for Joab stagga dei.
17  So tok dei og kasta Absalom nedi ei djup hola og hauga i hop ei ovstor steinrøys yver han. Men alle Israels-mennene rømde, kvar til sin heim.
18  Absalom hadde, medan han endå levde, teke og reist ein minnestein åt seg - det er den som stend i Kongedalen; for han sa: Eg hev ingen son som kann halda uppe minnet um namnet mitt. Han gav minnesteinen namn etter seg, og sidan hev den steinen vore kalla Absaloms minne og heiter so enno i dag.
19  Akima'as Sadoksson sa til Joab: Lat meg få springa av stad og bera det fagnadbodet til kongen at Herren hev hjelpt han so han hev fenge retten sin mot uvenene sine!
20  Men Joab svara: Nei, i dag kann du ikkje bera noko fagnadbod. Ein annan dag kann du koma til å gjera det; men det bodet du kann bera i dag, er ikkje noko fagnadbod, sidan son åt kongen er avliden.
21  So sa han til kusiten*: Gakk og ber bod til kongen um det du hev set! Og kusiten bøygde seg for han og sprang av stad.
22  Men Akima'as Sadoksson tok til ords att og sa til Jakob: Det fær ganga som det kann - eg vil gjerne få springa av stad eg og, etter kusiten! Joab svara: Kvifor vil du det, guten min? Dette er då ikkje noko fagnadbod, som du kann venta løn for.
23  Han sa: Det lyt ganga som det kann; eg spring av stad. Joab sa: So spring då! So sprang Akima'as av stad burtetter vegen som ber gjenom Jordan-sletta og kom fyre kusiten.
24  Medan sat David i portromet. Vaktmannen gjekk uppå port-taket og burt på muren og såg utyver; då fekk han sjå ein kar som kom springande åleine.
25  Vaktmannen ropa og sa frå um det til kongen. Då sa kongen. Er han åleine, so kjem han med eit fagnadbod. Karen kom næmare og næmare.
26  Med ein gong fekk vaktmannen sjå ein annan kar som kom springande, og so ropa han ned til portnaren: Sjå, der kjem ein springande åleine! Kongen sa: Han og kjem med eit fagnadbod.
27  Vaktmannen sa: Eg tykkjer den fyrste spring so likt Akima'as Sadoksson. Kongen svara: Han er ein god mann og kjem visst med ei god tidend.
28  Akima'as ropa til kongen: Heil og sæl! So kasta han seg å gruve for kongen og sa: Lova vere Herren din Gud, at han let deg få tak på dei mennene som hadde lyft handi si mot deg, herre konge.
29  Kongen spurde: Stend det vel til med guten - med Absalom? Akima'as svara: Eg såg det var eit stort uppstyr, då Joab sende den andre kongstenaren* og meg, tenaren din, av stad**; men eg veit ikkje kva det hadde på seg.
30  Kongen sa: Gakk til sides og bia der! So gjekk hin til sides og vart standane der.
31  Best det var kom kusiten. Han sa: Måtte det tekkjast deg, herre konge, og taka imot ei fagnadtidend! Herren hev i dag hjelpt deg til retten din mot alle dei som hadde reist seg mot deg.
32  Kongen spurde: Stend det vel til med guten - med Absalom? Kusiten svara: Det vil eg ynskja uvenene dine, herre konge, og alle som reiser seg mot deg og vil gjera deg mein, at det må ganga dei so som det gjekk den sveinen!
33  Då vart kongen so ille ved at han skalv. Han gjekk upp i høgstova yver porten og gret. Og alt medan han gjekk, ropa han: Min son Absalom! Min son, min son Absalom! Gjev eg hadde døytt i din stad. Absalom, min son, min son!
 
 
# Andre Samuelsbok 19
1  Folk kom og sa til Joab: Kongen gret og syrgjer på Absalom.
2  Sigeren vart den dagen til ei sorg for heile folket, for di dei den dagen fekk høyra at kongen sytte son sin so sårt.
3  Då stal dei seg inn i byen, liksom folk plar stela seg heim når dei skjemmest av di dei hev rømt frå striden.
4  Men kongen heldt kappa si attfor andletet og jamra høgt: Min son Absalom! Absalom, min son, min son!
5  Då gjekk Joab inn i huset til kongen og sa: I dag vanærar du alle mennene dine, dei som i dag hev berga både ditt liv og livet åt sønene og døtterne og konone og fylgjekonone dine;
6  me ser at du elskar dei som hatar deg, og hatar dei som elskar deg; for i dag hev du synt at korkje hovdingar eller hersveinar er til for deg; og eg skynar no at um Absalom levde i dag, og alle me andre var daude, so tykte du det var som det skulde vera.
7  Ris no upp og gakk ut og tala venleg til mennene dine! For eg sver ved Herren at gjeng du ikkje ut, so vert ikkje ein einaste mann verande hjå deg natti yver, og det kjem til å verta verre for deg enn alt vondt du hev røynt frå du var ung og til no.
8  Då reis kongen upp og sette seg i porten. Det vart kunngjort for alt folket at kongen sat i porten; då kom dei alle og gjekk fram for kongen. Men Israels-mennene hadde rømt heim att kvar til seg.
9  Då tok alt folket i alle Israels-fylki til å tretta med kvarandre; dei sa: Det var kongen som fria oss frå uvenene våre og berga oss frå filistarveldet. Nyst laut han røma or landet for Absaloms skuld;
10  men Absalom, som me hadde salva til konge yver oss, er fallen i striden. Kvifor segjer de då ikkje eit ord um å henta kongen heim att?
11  So sende kong David bod til Sadok og Abjatar, prestane, med dei ordi: Tala til styresmennene i Juda og seg: Kvifor er de dei siste til å henta kongen heim att til kongsgarden? For ordi åt Israels-mennene hadde kome attfor kongen der han heldt til.
12  De er brørne mine, de er mitt eige folk; Kvifor vil de då vera dei siste til å henta kongen heim att?
13  Og til Amasa skal de segja: Er me ikkje same folket? Gud late meg bøta både no og sidan um ikkje du heretter stødt skal vera hovding yver heren i staden for Joab.
14  Soleis vende han hugen hjå alle Juda-mennene, so dei gav seg under han alle som ein. Dei sende bodet til kongen: Kom att, både du og alle mennene dine!
15  So tok kongen på heimvegen og kom til Jordan. Då var Juda-mennene alt komne til Gilgal og vilde fara til møtes med kongen og fylgja han yver Jordan.
16  Sime'i Gerason, som høyrde til Benjamins-ætti og åtte heime i Bahurim, skunda seg og for nedetter saman med Juda-mennene og vilde møta kong David;
17  han hadde med seg tusund mann frå Benjamins-fylket og Siba, rådsdrengen åt Sauls-ætti, med dei femtan sønene og tjuge drengene sine; og dei skunda seg og drog yver Jordan fyre kongen.
18  Og ferja for yver åi og skulde føra kongsfolket yver og vera til bruk for kongen so som han ynskte. Då kongen skulde fara yver Jordan, fall Sime'i Gerason på kne for han
19  og sa: Herre konge, tilgjev meg brotet mitt! Lat det vera gløymt kor stygt eg for åt den dagen du drog ut frå Jerusalem! Bry deg ikkje um det, herre konge!
20  For eg veit at eg hev synda; men no ser du, herre konge, at eg i dag er den fyrste av heile Josefs hus som kjem ned og møter deg.
21  Då tok Abisai Serujason til ords og sa: Lyt ikkje Sime'i lata livet - han som banna den som Herren hev salva?
22  Men David svara: Kva vil de meg, Seruja-søner, sidan de stend meg imot i dag? Skulde nokon mann i Israel lata livet i dag? Eg veit då at eg i dag hev vorte konge yver Israel.
23  So sa han til Sime'i: Du skal ikkje lata livet - og det svor han på.
24  Mefiboset, soneson åt Saul, for og til møtes med kongen; han hadde ikkje vølt um føtene sine og ikkje greidt skjegget sitt og ikkje tvege klædi sine alt ifrå den dagen kongen for burt, og til den dagen han kom att med heilo.
25  Då no heile Jerusalem kom til møtes med kongen, sa kongen til han: Kvifor vart du ikkje med meg, Mefiboset?
26  Han svara: Herre konge, tenaren min sveik meg. Eg sa til han: Eg vil hava asnet mitt sala, so eg kann setja meg uppå og rida av stad i lag med kongen - du veit eg er lam.
27  Men han berre laug på meg for deg, herre konge. Du, herre konge, er som ein Guds engel. Gjer no som du tykkjer er best!
28  For heile mi ætt hadde ikkje anna å venta av deg enn dauden, og like vel etla du meg eit rom millom dei som et ved ditt bord; kva hev eg so meir å krevja eller å klaga til kongen for?
29  Kongen sa: Du tarv ikkje tala meir um dette. Eg segjer: Du og Siba skal skifta eigedomane millom dykk.
30  Mefiboset svara: Han må gjerne få alt saman, sidan du, herre konge, hev kome att med heilo.
31  Barsillai, Gileads-mannen, var og komen ned frå Rogelim og for med kongen yver Jordan og vilde fylgja han eit stykke på vegen.
32  Barsillai var svært gamal, åtti år. Han hadde sytt for mat og drikka til kongen medan han heldt til i Mahana'im; for han var ein ovrik mann.
33  Kongen sa åt Barsillai: Ver med meg lenger, so eg kann forsyta deg hjå meg i Jerusalem!
34  Men Barsillai svara: Kor mange dagar og år kann eg vel enno hava att å leva, so eg skulde fara med kongen upp til Jerusalem?
35  Eg er i dag åtti år; kann eg vel no sansa skildnaden millom godt og vondt eller kjenna smaken av det eg et eller drikk? Eller kann eg no lenger hava gaman av å lyda på songarar og songmøyar? Kvifor skulde eg so tyngja lenger på deg, herre konge?
36  Berre eit lite stykke kann tenaren din fara med kongen yver Jordan; kvifor skulde kongen gjera meg so mykje godt att for det?
37  Lat heller tenaren din fara heim att, so eg kann døy i min eigen by, der gravi åt far min og mor mi er! Men her er Kimham, tenaren din; lat han få vera med deg, herre konge, og gjer med han som du synest!
38  Kongen svara: Kimham skal vera med meg, og eg skal gjera med han som du synest, og alt du kjem på å beda meg um, skal eg gjera for deg.
39  So for alt folket yver Jordan, og kongen sjølv for yver. Han kysste Barsillai, og Barsillai velsigna han og for heim att.
40  Kongen for yver til Gilgal, og Kimham var med han. Heile Juda-folket fylgde kongen yver, og like eins halve Israels-folket.
41  Best det var, kom alle Israels-mennene til kongen og sa: Kvifor hev brørne våre, Juda-mennene, stole deg burt og ført kongen og lyden hans yver Jordan, og alle Davids menner med han?
42  Då tok alle Juda-mennene til ords og svara Israels-mennene so: Av di kongen er oss næmast. Og kvifor er de harme for dette? Hev me då levt på kongen eller havt nokor vinning av han?
43  Israels-mennene svara: Me eig ti gonger so mykje som de i den som er konge, i David og. Kvifor hev de då vanvyrdt oss? Var det ikkje me som fyrst tala um å henta kongen vår heim att? Det svaret Juda-mennene då gav, var endå kvassare enn dei ordi Israels-mennene hadde tala.
 
 
# Andre Samuelsbok 20
1  Men det høvde seg so at det var eit illmenne der som heitte Seba Bikrison og høyrde til Benjamins-ætti. Han bles i luren og ropa: Me hev ingen deil i David og ingen lut i Isai-sonen! Heim att kvar til seg, Israel!
2  Då skilde dei lag med David alle Israels-mennene og fylgde Seba Bikrison; men Juda-mennene heldt seg til kongen sin og fylgde han frå Jordan alt til Jerusalem.
3  Då David kom heim att til Jerusalem, tok han dei ti fylgjekonone som han hadde late att til å taka vara på kongsgarden, og sette dei i varveitsla i eit hus for seg sjølve; han sytte for alt dei trong, men heldt seg ikkje med dei. Der sat dei no innestengde til sin døyande dag og levde all si tid som enkjor.
4  Sidan sa kongen til Amasa: Stemn i hop Juda-mennene for meg innan tri dagar og møt so sjølv fram her!
5  So drog Amasa av stad og stemnde i hop Juda-heren; men han drygde lenger enn den tidi kongen hadde sett.
6  Då sa David til Abisai: No kjem Seba Bikrison til å gjera oss meir mein enn Absalom. Tak med deg mennene åt herren din og set etter han! Berre han ikkje alt hev vunne seg borger og kome seg undan?
7  So drog Abisai ut med alle Joabs-mennene og livvakti og alle dei djervaste stridsmennene; dei tok ut frå Jerusalem, vilde elta Seba Bikrison.
8  Vel dei var komne til den store steinen ved Gibeon, møtte dei Amasa. Joab var klædd i kappa som han jamnast bar, og utanpå hadde han eit belte med eit sverd som hang i ei slira ved sida hans. Då han gjekk fram, datt sverdet ut.
9  Joab sa til Amasa: Korleis stend det til med deg, bror? og tok med høgre handi kring skjegget hans, liksom han vilde kyssa han.
10  Men Amasa vara seg ikkje for sverdet som Joab hadde i hi handi, og Joab stakk han i buken med det, so innvolen hans rann ut på marki. Han gav han ikkje meir enn den eine styngen; for han døydde med ein gong. Sidan heldt Joab og Abisai, bror hans, ved og elte Seba Bikrison.
11  Men ein av sveinane åt Joab vart standande innmed liket og ropa: Kven som held med Joab, og som vil David vel, fylgje Joab!
12  Medan låg Amasa og valt i blodet sitt midt i ålmannvegen; alle som kom dit, vart standande, og då mannen såg at alt folket stana der, flutte han Amasa frå ålmannvegen burt på marki og kasta ei kappa yver han.
13  Då liket soleis var havt burt frå ålmannvegen, for kvar mann framum og fylgde Joab medan han elte Seba Bikrison.
14  Han for igjenom alle Israels-fylki til Abel og Bet-Ma'aka og heile Berim; og der og samla dei seg og fylgde han.
15  So kom dei og kringsette han* i Abel-Bet-Ma'aka; dei kasta upp ein voll som nådde heilt innåt ytre bymuren, og alt folket som var med Joab, dreiv på og øydela muren, so han skulde falla.
16  Då var det ei klok kona som ropa frå byen: Høyr her! Høyr her! Bed Joab koma næmare, so eg fær tala med han.
17  Då gjekk han burtåt henne, og kona spurde: Er du Joab? Han svara: Ja. Kona sa: Høyr kva tenestkvinna di hev å segja! Han svara: Ja vel.
18  Då sa ho: Fyrr i tidi pla folk segja: Ein skal spyrja seg fyre i Abel, og so kunde dei gjera det som dei etla seg til.
19  Eg er ein av dei fredsame og trufaste i Israel*. Men no freistar du å gjera ende på ein by, ei mor i Israel. Kvifor vil du øyda Herrens eigedom?
20  Joab svara: Nei då, nei då! Eg vil på ingen måte øyda eller tyna.
21  Det hev seg ikkje so. Men ein mann frå Efra'ims-heidi - Seba Bikrison heiter han - hev lyft handi si mot kong David. Lat meg berre få han, so skal eg draga burt frå byen. Då sa kona: Du skal få sjå korleis hovudet hans vert kasta ut til deg yver muren.
22  So gjekk kona med si kloke råd til byfolket, og dei hogg hovudet av Seba Bikrison og kasta det ut til Joab. Då bles han i luren, og dei drog burt frå byen og spreidde seg utyver; kvar for til sin heim. Sjølv for Joab attende til Jerusalem, til kongen.
23  Joab var hovding yver heile Israels-heren, og Benaja Jojadason var hovding yver livvakti;
24  Adoram hadde tilsyn med dei som gjorde trælearbeid, og Josafat Akiludsson var sogeskrivar;
25  Seja var riksskrivar, og Sadok og Abjatar var prestar.
26  Ira av Ja'irs-ætti var og prest* hjå David.
 
 
# Andre Samuelsbok 21
1  I Davids dagar kom det ein gong tri store uår etter kvarandre. Då vende David seg til Herren og spurde han åt, og Herren svara: Det tyngjer ei blodskuld på Saul og huset hans, for di han tok livet av Gibeons-mennene.
2  So kalla kongen Gibeons-mennene til seg og tala med dei. Gibeons-mennene høyrde ikkje til Israels-borni, men til dei amoritane som sat att i landet; Israels-borni hadde svore dei trygd, men Saul freista å hogga dei ned, ihuga som han var for saki åt Israels- og Juda-borni.
3  David sa til Gibeons-mennene: Kva kann eg gjera for dykk, og korleis kann eg sona det som er gjort, so de vil velsigna Herrens eigedom?
4  Gibeonitane svara: Me krev ikkje sylv eller gull av Saul og ætti hans, og me hev ikkje rett til å taka livet av nokon mann i Israel. Kongen svara: Det de krev, skal eg gjera for dykk?
5  Dei svara: Den mannen som øydde oss og hadde sett seg fyre å rydja oss ut, so det ikkje skulde finnast att nokon av oss i heile Israels-riket -
6  av hans etterkomarar vil me gjerne få sju mann; dei vil me leggja på stegl for Herren i Gibea, der som Saul, Herrens utvalde, åtte heime. Kongen sa: De skal få dei.
7  Kongen sparte Mefiboset, son åt Jonatan Saulsson, for den eiden skuld som dei - David og Jonatan Saulsson - hadde svore einannan ved Herren.
8  Men dei tvo sønene som Saul hadde fenge med Rispa Ajasdotter - Armoni og Mefiboset heitte dei - og dei fem sønene som Mikal* Saulsdotter hadde med Adriel Barsillaison frå Mehola, dei tok kongen
9  og gav dei i hendene på gibeonitane, og dei la dei på stegl på fjellet for Herrens åsyn. Soleis kom dei av dage alle sju på ein gong. Det var i dei fyrste dagane av skurdonni, fyrstundes i byggskurden, dei let livet.
10  Rispa Ajasdotter tok syrgjebunaden sin og breidde ut under seg på berget; soleis låg ho frå fyrstundes i byggskurden alt til det strøymde vatn ned på dei frå himmelen*, og ho let ikkje fuglane i lufti setja seg på dei um dagen og ikkje villdyri på marki koma nær dei um dagen.
11  Då David fekk vita kva Rispa Ajasdotter, fylgjekona åt Saul, hadde gjort,
12  drog han i veg og henta beini etter Saul og Jonatan, son hans; dei låg hjå Jabes-buane i Gilead, som i løynd hadde teke liki burt frå torget i Betsan; der hadde filistarane hengt dei upp då dei hadde slege Saul på Gilboa.
13  Då David hadde henta beini av Saul og Jonatan derifrå, sanka dei i hop beini åt dei som var lagde på stegl,
14  og dei jorda beini åt Saul og Jonatan i Sela i Benjamins-landet, i gravi åt Kis, far hans. Dei gjorde alt som kongen hadde sagt dei fyre. Då høyrde Gud bønene som steig upp frå landet.
15  Ein gong som det vart ufred att millom filistarane og Israel, drog David ned med mennene sine, og dei slost med filistarane. David vart trøytt,
16  og Jisbo-Benob, ein av etterkomarane etter Rafa - spjotet hans var av kopar og vog tri hundrad sekel, og kring livet hadde han bunde eit nytt sverd - han tenkte han skulde fella David.
17  Men Abisai Serujason kom og hjelpte han og slo filistarane i hel. Då sa Davids menner til han med ein eid: Du skal ikkje oftare draga med oss ut i striden - du skal sløkkja ikkje Israels lampa.
18  Sidan bar det so til at det vart ein ny strid med filistarane, ved Gob, og Sibbekai av Husa-ætti slo i hel Saf, som og var ein av etterkomarane etter Rafa.
19  Endå ein gong stod det eit slag med filistarane ved Gob; då var det Elhanan, son åt Ja'are-Orgim, frå Betlehem slo i hel Goliat frå Gat, han som hadde eit spjot med eit skaft som stor-réven på ein vev.
20  So vart det eit slag att ved Gat. Der var det ein kjempekar som hadde seks fingrar på kvar hand og seks tær på kvar fot - i alt fire og tjuge fingrar og tær; han og var ætta frå Rafa.
21  Han hædde Israel; men Jonatan, son åt Simea, som var bror åt David, slo han i hel.
22  Alle desse fire var ætta frå Rafa i Gat; men David og mennene hans felte dei.
 
 
# Andre Samuelsbok 22
1  Då Herren hadde frelst David frå alle uvenene hans og frå Saul, kvad han eit kvede for Herren; det lydde so:
2  Herren er mitt berg og mi festning og min frelsar,
3  min bergfaste Gud som eg flyr til, min skjold og mitt frelse-horn, mi borg og mi livd, min frelsar; or vald frelser du meg.
4  Eg kallar på Herren som er høglova, og vert frelst frå fiendane mine.
5  Daudens brotsjøar braut ikring meg, og straumar av vondskap skræmde meg.
6  Helheims reip var snørde ikring meg, daudsens snaror fanga meg.
7  I mi trengsla kalla eg på Herren, og eg ropa til min Gud; han høyrde frå sitt tempel mi røyst, mitt skrik nådde fram til hans øyro.
8  Då ristest jordi og skok seg, og himmelens grunnvollar skalv og ristest; for han var harm.
9  Røyk steig upp or hans nase, og eld frå hans munn åt um seg; glør loga ut frå han.
10  Han lægde himmelen og steig ned, og der var kolmyrker under hans føter.
11  Han for fram på kjerubar og flaug, han synte seg på vengene åt vinden.
12  Han gjorde myrker til åklæde kring seg, myrke vatn, tjukke skyer.
13  Frå glansen for hans andlet braut eldsgløder fram.
14  Herren tora frå himmelen, den Høgste let røysti si ljoda.
15  Han sende ut piler og spreidde dei* ikring, eldingar sende han og fortulla dei.
16  Djupålane i havet kom til synes, grunnvollane i jordi vart berrsynte ved Herrens trugsmål, ved andepusten frå hans nase.
17  Han rette ut handi frå høgdi og greip meg, han drog meg upp or store vatn.
18  Han frelste meg frå min mektige fiende, frå mine hatarar; for dei var meg for sterke.
19  Dei for imot meg på motgangsdagen; men Herren vart studnaden min.
20  Han førde meg ut i vidt rom; han frelste meg, for han hadde hugnad i meg.
21  Herren gjorde med meg etter mi rettferd, han lønte meg etter reinleiken i mine hender.
22  For eg tok vare på Herrens vegar, fall ikkje i vondskap frå min Gud;
23  for alle hans lover hadde eg for auga, bodordi hans veik eg ikkje ifrå,
24  og eg var ulastande for han og tok meg i vare for mi synd.
25  Og Herren lønte meg etter mi rettferd, etter reinleiken min for hans augo.
26  Mot den godlyndte syner du deg godlyndt, mot den rettvise stridsmann rettvis,
27  mot den reine syner du deg rein, mot den rangsnudde gjer du deg rang*
28  Arme folk frelser du, men augo dine er mot dei ovmodige; dei tvingar du ned.
29  For du er mi lampa, Herre, og Herren gjer myrkret mitt bjart.
30  Ved deg renner eg mot fiendeflokkar, ved min Gud spring eg yver murar.
31  Gud, ulastande er hans veg; Herrens ord er skirt, han er ein skjold for alle dei som flyr til han.
32  For kven er Gud forutan Herren, og kven er eit berg utan vår Gud?
33  Gud, han er mi sterke vern og leider den ulastande på hans veg.
34  Han gjev han føter liksom hindane og set meg upp på høgdene mine.
35  Han lærer upp mine hender til strid, so mine armar spenner koparbogen.
36  Du gjev meg di frelsa til skjold, og di småminking gjer meg stor.
37  Du gjer vidt rom for mine steg under meg, og oklo mine vaggar ikkje.
38  Eg vil elta fiendane mine og tyna dei, eg vender ikkje um fyrr eg hev gjort ende på dei.
39  Eg gjer ende på dei og slær dei i knas, so dei vinn ikkje reisa seg; dei fell under føtene mine.
40  Du gyrder meg med kraft til striden, du bøygjer mine motmenner under meg.
41  Mine fiendar let du snu ryggen til meg, dei som hatar meg, ryd eg ut.
42  Dei ser seg um, men det er ingen frelsar - etter Herren, men han svarar dei ikkje.
43  Eg smuldrar dei som dust på jordi; eg krasar dei, trakkar dei ned som søyla på gatone.
44  Du frelser meg frå mitt folks stridar, du varar meg til å vera hovud for heidningar; folkeslag som eg ikkje kjenner, tener meg.
45  Framande folk smeikjer for meg, ved gjetordet um meg lovar dei meg lydnad.
46  Framande folk visnar av og gjeng skjelvande ut or sine borger.
47  Herren lever, og lova er han, mitt berg, upphøgd er min bergfaste Frelse-Gud,
48  den Gud som gjev meg hemn og legg folkeslag under meg,
49  som fører meg ut frå fiendane mine; yver mine motmenner lyfter du meg høgt, frå valdsmannen bergar du meg.
50  Difor vil eg prisa deg millom heidningane, Herre, og lovsyngja ditt namn.
51  Han gjer frelsa stor for sin konge og gjer miskunn mot den han hev salva, mot David og hans ætt til æveleg tid.
 
 
# Andre Samuelsbok 23
1  Dette er Davids siste ord: So segjer David, Isai-sonen, so segjer mannen som høgt var sett, som var salva av Jakobs Gud, Israels ljuvlege songar:
2  Herrens Ande talar gjenom meg, og ordi hans er på mi tunga.
3  Israels Gud hev tala, Israels berg hev sagt til meg: Ein rettvis skal råda yver menneskja, ein som rikjer i otte for Gud;
4  han skal likjast på morgonljoset når soli renn, ein skylaus morgon, når graset gror i sol etter regn.
5  For so hev mitt hus det med Gud. Ei æveleg pakt hev han gjort med meg, vel skipa i alle måtar og trygg; all mi frelsa og alt som tekkjest han - viseleg let han det gro fram.
6  Men illmenni, dei er alle lik tornar som vert rudde burt, som folk ikkje tek i med handi;
7  den som kjem nær dei, væpnar seg med jarn og med spjotskaft, og med eld vert dei uppbrende der dei stend.
8  Dette er namni på kjempone åt David: Joseb-Bassebet, takmoniten, hovding yver drabantane; han svinga spjotet sitt yver åtte hundrad falne på ein gong.
9  Etter han kom Eleasar, son åt Dodo, son åt Ahohi; han var ein av dei tri kjempone som var med David då dei hædde filistarane som hadde samla seg der og baud ufred. Israels-mennene drog seg attende,
10  men han reiste seg og hogg innpå filistarane, til handi hans trøytna, so ho stivna til kring sverdet. Den dagen let Herren Israels-mennene vinna ein stor siger, og då folket vende um og fylgde Eleasar, fekk dei ikkje anna å gjera enn å taka dei klædi og våpni som dei falne hadde bore.
11  Etter han kom Samma, son åt Age, harariten. Filistarane hadde ein gong samla seg so dei var ein heil hop. Der var ein tett linse-åker. So rømde folket for filistarane,
12  Då tok Samma støde midt i åkeren og berga han og hogg ned filistarane. Den gongen og let Herren Israels-mennene vinna ein stor siger.
13  Ein gong som det leid til skurdonni, for tri av dei tretti hovdingane nedetter og kom til David i Adullams-helleren. Ein filistarflokk hadde då lægra seg i Refa'im-dalen.
14  David var den gongen sjølv i borgi, og ein av utpostane åt filistarane var i Betlehem.
15  Då fekk David brått ein sterk hug og sa: Gjev einkvar vilde gjeva meg noko vatn frå brunnen som er innmed porten i Betlehem!
16  Dei tri kjempone braut seg gjenom filistarlægret og auste upp vatn or portbrunnen i Betlehem og tok det med seg og kom til David med det. Men han vilde ikkje drikka det - han auste det ut for Herren.
17  Og han sa: Herre, fria meg frå å gjera slikt! Skulde eg drikka blodet åt dei mennene som våga livet sitt på den ferdi? Han vilde ikkje drikka det. Dette gjorde dei tri kjempone.
18  So var det Abisai, bror åt Joab og son åt Seruja; han var hovding yver drabantane. Han svinga spjotet sitt yver tri hundrad falne. Han hadde eit stort namn millom dei tri.
19  Framfor dei tretti var han nok æra og vart hovdingen deira; men han nådde ikkje so høgt som dei tri.
20  So det var Benaja Jojadason; han var son åt ein djerv og dådrik stridsmann frå Kabse'el. Han felte båe løvekjempone frå Moab. Ein snøversdag steig han ned i ein brunn og drap ei løva.
21  Like eins slo han i hel ein egyptar, ein kjempestor kar. Egyptaren hadde eit spjot i handi, men Benaja gjekk på han med staven sin, reiv spjotet ut or handi hans og drap han med hans eige spjot.
22  Dette gjorde Benaja Jojadason. Han hadde eit stort namn millom dei tri kjempone.
23  Framfor dei tretti var han æra, men han nådde ikkje so høgt som dei tri. David gav han rom millom næmaste rådgjevarane sine.
24  Til dei tretti høyrde Asael, bror åt Joab; like eins Elhanan Dodoson frå Betlehem;
25  Samma frå Harod; Elika frå Harod;
26  Heles, paltiten; Ira Ikkesson frå Tekoa;
27  Abieser frå Anatot; Mebunnai av Husa-ætti;
28  Salmon, ahohiten; Maharai frå Netofa;
29  Heleb Ba'ana-son frå Netofa; Ittai Ribaison frå Gibea i Benjamins-fylket;
30  Benaja frå Piraton; Hiddai frå Ga'as-dalane;
31  Abi-Albon, arbatiten; Asmavet frå Barhum;
32  Eljahba, sa'alboniten; Bene-Jasen; Jonatan;
33  Samma av Harar-ætti; Akiam Sararsson av Arar-ætti;
34  Elifelet, son åt Ahasbai, son åt ma'akatiten; Eliam Akitofelsson frå Gilo;
35  Hesro frå Karmel; Pa'arai, arbiten;
36  Jigal Natansson frå Soba; Bani frå Gads-fylket;
37  Selek, ein ammonit; Naharai frå Be'erot, våpensveinen åt Joab Serujason;
38  Ira frå Jattir; Gared frå Jattir;
39  Uria, hetiten - i alt sju og tretti.
 
 
# Andre Samuelsbok 24
1  Endå ein gong* vart Herren brennande harm på Israel; han eggja David upp imot dei og sa: Gakk i veg og tel Israel og Juda!
2  Då sa kongen til Joab, herhovdingen sin, som var hjå han: Far gjenom alle Israels-fylki frå Dan og til Be'erseba og tak tal på folket, so eg kann få vita kor mange dei er!
3  Joab svara: Gjev Herren din Gud måtte gjera folket hundrad gonger so mannsterkt som det no, og det medan du sjølv lever og kann få sjå det, herre konge! Men korleis er det laga at du hev fenge hug på dette, herre konge?
4  Men kongen stod fast på det han hadde sagt, og gav ikkje etter for Joab og herhovdingane. So drog då Joab og herhovdingane ut i kongens ærend og skulde taka tal på Israels-folket.
5  Dei sette yver Jordan og slo læger innmed Aroer, på høgre sida av den byen som ligg midt i Gadsdalen og burtimot Jaser.
6  So kom dei til Gilead og til låglandet, som nyst var teke; sidan kom dei til Dan-Ja'an* og so rundt ikring burtimot Sidon.
7  So kom dei til Tyrus-borgi og alle hevitar- og kana'anitarbyane. I sudlandet åt Juda, i Be'erseba, enda dei ferdi si.
8  Dei for utyver heile landet. Då ni månader og tjuge dagar var lidne, kom dei attende til Jerusalem,
9  og Joab gav kongen fråsegn um det talet som var kome ut av folketeljingi: I Israel var det åtte hundrad tusund sterke, våpnføre menner, og Juda-mennene var fem hundrad tusund i talet.
10  Men David fekk samvitsagg etter han hadde talt folket. Og han sa til Herren: Eg hev gjort ei stor synd. Men tilgjev no, Herre, misgjerningi åt tenaren din! For eg hev fare fælt uvitug åt.
11  Då David reis upp andre morgonen, kom Herrens ord til profeten Gad, sjåaren åt David, og det lydde so:
12  Gakk til David og tala so til han: Tri vilkår legg eg fyre deg; vel eitt av dei, so skal eg gjera det du vil!
13  So kom Gad til David og bar Herrens bod fram for han og sa: Kva vil du helst: at det skal vera svolt og naud i landet ditt i sju år, eller at du skal ljota røma for uvenene dine i tri månader, medan dei elter deg, eller at det skal koma ei drepsott yver landet ditt i tri dagar? Tenk deg no um og gjer upp med deg sjølv kva du vil eg skal svara han som sende meg?
14  Då sa David: Eg er so hjarteredd; lat oss då helst falla i Herrens hand! For hans miskunn er stor; men i mannehender er eg ikkje huga til å falla.
15  So sende Herren ei drepsott yver Israel, frå morgonen til samlingstidi*. Frå Dan til Be'erseba døydde sytti tusund mann av folket.
16  Og engelen rette ut handi si mot Jerusalem og vilde leggja byen i øyde, då angra Herren på ulukka han hadde sendt, og han sa til engelen som øydde folket: Det er nok! Drag no handi til deg att! Då var Herrens engel komen til treskjevollen åt Aravna, jebusiten.
17  Då David fekk sjå engelen som drap ned folket, sa han til Herren: Det er eg som hev synda, det er eg som hev fare rangt åt! Men desse lambi mine, kva hev dei gjort? Lat heller handi di råma meg og ætti mi!
18  Same dagen kom Gad til David og sa til han: Far upp til treskjevollen åt Aravna, jebusiten, og reis eit altar der åt Herren!
19  Då for David dit upp, soleis som Herren hadde havt Gad til å segja.
20  Som no Aravna såg utyver, fekk han sjå David og mennene hans som kom burtimot han. Då gjekk han ut og kasta seg å gruve for kongen
21  og sa: Kvifor kjem du hit til tenaren din, herre konge? David svara: Eg vil kjøpa treskjevollen av deg og byggja eit altar åt Herren der, so sotti kann halda upp og ikkje skal herja folket lenger.
22  Då sa Aravna: Tak kva du vil og ofra det, herre konge! Sjå her er uksane til brennofferet og treskjesledane og ukse-åki til ved.
23  Alt dette, konge, gjev Aravna kongen. Og han la til: Gjev Herren din Gud må taka vel imot deg!
24  Men kongen svara: Nei, eg vil kjøpa det av deg for pengar. Eg vil ikkje bera fram for Herren min Gud brennoffer som eg hev fenge for inkje. So kjøpte David treskjevollen og uksane for femti sylvsekel*.
25  Og han bygde der eit altar åt Herren og ofra brennoffer og takkoffer. Då høyrde Gud bønene som steig upp frå landet, og sotti heldt upp å herja i Israel.
 
 
# Første Kongebok 1
1  No var kong David gamal og langt fram i åri*; dei bredde åklæde på han, men endå vart han ikkje varm.
2  Då sa mennene hans til han: Lat dei leita etter ei ungmøy åt deg, herre konge! Ho skal vera hjå deg og stella um deg og sova på armen din; då vert du nok varm, herre konge.
3  So leita dei i heile Israels-riket etter ei ven gjenta; og dei fann Abisag frå Sunem og kom dei til kongen med henne.
4  Det var ei ov-ven gjenta. Ho tok til å stella um han og gjekk han til handa; men han tok henne ikkje i fang.
5  Adonja, son åt Haggit, hyste høge tankar og sa: Eg vil vera konge. Han fekk seg vogner og hestfolk og ein flokk på femti mann som sprang fyre han.
6  Far hans hadde aldri i hans liv tala eit hardt ord til han - aldri so mykje som sagt: Kvifor gjorde du dette? Framifrå ven var han* og, og den næste etter Absalom i alder.
7  Han samrådde seg med Joab Serujason og med presten Abjatar, og dei heldt med han og hjelpte han.
8  Men presten Sadok og Benaja Jojadason og profeten Natan og Sime'i og Re'i og herkjempone åt David heldt seg undan Adonja.
9  Adonja slakta sauer og uksar og gjødkalvar burtmed Soheletsteinen, som stend attmed En-Rogel, og han bad til seg alle brørne sine, kongssønene, og alle Juda-menner som var i tenesta hjå kongen;
10  men han bad ikkje profeten Natan, og ikkje Benaja og herkjempone, og ikkje Salomo, bror sin.
11  Då tala Natan soleis til Batseba, mor åt Salomo: Du hev vel høyrt at Adonja, son åt Haggit, hev vorte konge, og David, herren vår, veit det ikkje?
12  Lat meg no få gjeva deg ei råd, so du kann berga både ditt eige liv og livet åt Salomo, son din!
13  Gakk inn til kong David og seg til han: Herre konge, du kjem vel i hug at du hev lova tenestkvinna di høgt og dyrt at Salomo, son min, skal verta konge etter deg og sitja i kongsstolen din? Korleis hev det då gjenge til at Adonja hev vorte konge?
14  Og medan du er der inne og talar med kongen, skal eg koma inn og sanna ordi dine.
15  Då gjekk Batseba inn i kammerset til kongen. Kongen var då svært gamal, og Abisag frå Sunem stelte um han.
16  Batseba bøygde seg og kasta seg ned for kongen, og kongen spurde: Kva hev du på hjarta?
17  Ho svara: Herre, du hev svore ved tenestkvinna di ved Herren din Gud at Salomo, son min, skal verta konge etter deg og sitja på kongsstolen din.
18  Men sjå no hev Adonja vorte konge, og du, herre konge, veit det ikkje.
19  Han hev slakta uksar, gjødkalvar og sauer i mengdevis og bede til seg alle kongssønene og Abjatar, presten og Joab herhovdingen; men Salomo, tenaren din, hev han ikkje bede.
20  Og no vender heile Israel augo sine mot deg, herre konge, og ventar på at du skal lata dei vita kven som skal sitja i kongsstolen etter deg, herre konge.
21  Elles kann det koma til å ganga so at når du, herre konge, hev fare til federne dine, vert eg og Salomo, son min, haldne for brotsmenner.
22  Medan ho endå tala med kongen, kom profeten Natan,
23  og dei gjekk til kongen og sa: Natan, profeten, er her. Han kom inn og steig fram for kongen og kasta seg å gruve for han.
24  So sa Natan: Herre konge, det er vel so du hev sagt at Adonja skal vera konge etter deg og at han skal sitja i kongsstolen din?
25  For i dag hev han fare nedetter og hev slakta uksar og gjødkalvar og sauer i mengdevis og bede til seg alle kongssønene og herhovdingane og presten Abjatar, og no et og drikk dei i lag med han og ropar: Leve kong Adonja!
26  Men meg, tenaren din, og presten Sadok og Benaja Jojadason og Salomo, tenaren din, hev han ikkje bede.
27  Kann dette vera kome frå deg, herre konge? - du hev då ikkje gjort kunnigt for mennene kven som skal sitja i kongsstolen din etter deg, herre konge!
28  Då tok kong David til ords og sa: Kalla Batseba inn til meg! So kom ho inn og steig fram for kongen.
29  Og kongen svor og sa: So visst som Herren lever, han som hev fria meg ut or all naud:
30  Det eg hev svore deg ved Herren, Israels Gud - at Salomo, son din, skal verta konge etter meg og at han skal sitja i kongsstolen min i min stad - det vil eg setja i verk i denne dag.
31  Då bøygde Batseba seg med andletet mot jordi og kasta seg for kongen, og sa: Gjev herren min, kong David, må leva æveleg!
32  So sa kong David: Kalla presten Sadok hit, og profeten Natan, og Benaja Jojadason! Då dei kom inn og gjekk fram for kongen,
33  sa han til dei: Tak tenarane åt herren dykkar og lat Salomo, son min, rida på mitt eige muldyr og fylg han ned til Gihon!
34  Der skal presten Sadok og profeten Natan salva han til konge yver Israel, og de skal blåsa i luren og ropa: Leve kong Salomo!
35  So skal de fylgja han upp att, og når han kjem hit att, skal han setja seg i kongsstolen min og vera konge i min stad; for det er han eg hev etla til fyrste yver Israel og Juda.
36  Då tok Benaja Jojadason til ords og sa til kongen: Ja vel! Med Herren din Guds vilje skal me so gjera, herre konge!
37  Som Herren hev vore med deg, herre konge, so vere han med Salomo, og gjera hans kongsstol endå større enn din, herre konge.
38  So tok dei ut, både presten Sadok og profeten Natan og Benaja Jojadason med livvakti; dei let Salomo rida på muldyret åt kong David og fylgde han ned til Gihon.
39  Presten Sadok henta oljehornet or tjeldet og salva Salomo. So blæs dei i luren, og alt folket ropa: Leve kong Salomo!
40  So fylgde heile hopen han upp att. Dei spela på fløyta og gledde seg storleg; det var so jordi reint vilde rivna av glederopi deira.
41  Dette høyrde Adonja og alle gjestene hans - dei hadde so vidt enda måltidi. Då Joab høyrde lurlåten, sa han: Korleis hev det seg at det er slikt glam og ståk i byen?
42  Ikkje fyrr hadde han sagt det, so kom Jonatan, son åt presten Abjatar, og Adonja sa: Kom hit! Du er ein gild kar og kjem visst med gode tiender.
43  Men Jonatan svara: Å nei då! Kong David, herren vår, hev gjort Salomo åt konge.
44  Kongen baud at presten Sadok og profeten Natan og Benaja Jojadason med livvakti skulde fylgja han; so let dei Salomo rida på muldyret åt kongen,
45  og presten Sadok og profeten Natan salva han til konge i Gihon. Sidan for dei upp att med glederop, og det vart eit stort uppstyr i byen. Det var glamet de høyrer.
46  So sette Salomo seg i kongsstolen,
47  og kongsmennene kom og ynskte kong David, herren vår, lukka til og sa: Gjev din Gud vil gjera namnet åt Salomo endå frægare enn ditt namn og kongsstolen hans endå større enn din kongsstol! Då la kongen seg på kne i lega si og tilbad.
48  Sidan tala kongen so: Lova vere Herren, Israels Gud, som i dag hev laga det so at det sit ein i kongsstolen min, so eg hev fenge sjå det med eigne augo.
49  Då vart dei reint forstøkte, alle gjestene åt Adonja; dei reis upp og tok ut, og kvar for si leid.
50  Adonja reis og upp og gjekk av stad og greip um altarhorni; for han var redd Salomo.
51  Då kom det ein og sa til Salomo: Adonja er redd kong Salomo; no hev han gripe um altarhorni og segjer: Kong Salomo lyt sverja meg til i dag at han ikkje vil lata tenaren sin døy for sverdet!
52  Salomo svara: Vil han vera ein fagnamann, so skal ikkje eit hår verta skadt på hans hovud; men kjem det upp at han emnar på vondt, skal han døy.
53  So sende kong Salomo folk av stad, og dei tok han ned ifrå altaret; so kom han og kasta seg ned for kong Salomo, og Salomo sa til han: Du kann fritt ganga heim til deg sjølv.
 
 
# Første Kongebok 2
1  Då det leid åt med David, tala han so til Salomo, son sin:
2  No fer eg snart den vegen som alt her på jordi lyt fara. Men ver du sterk, og syn du er ein mann!
3  Akta på alt det som Herren din Gud vil du skal akta på, so gjeng du på hans vegar og held hans fyresegnene og bodi og lovene og vitnemåli hans, etter det som stend skrive i Mose-lovi! Då kjem du til å stella deg visleg i alt det du gjer og tek deg fyre,
4  so Herren kann lata ordet sitt sannast, det ordet han tala um meg då han sa: Dersom sønene dine aktar på vegen sin, so dei ferdast for mi åsyn i sanning, av heile sitt hjarta og heile sin hug, so skal det - sa han - aldri vanta ein mann av di ætt på Israels kongsstol.
5  Du veit sjølv korleis Joab Serujason hev fare åt mot meg - kva han gjorde mot båe herhovdingane i Israel, Abner Nersson og Amasa Jetersson: at han drap dei og rende ut blod midt i freden, som det skulde vore krig, og let det koma blod på beltet han hadde kring livet, og på skorne han hadde på føtene, liksom i krigen.
6  Gjer då som visdomen din segjer deg til, og lat ikkje dei grå håri hans fara i fred ned i helheimen!
7  Men sønene åt Barsillai frå Gilead skal du gjera vel imot; lat dei vera millom dei som et ved bordet ditt. For på same vis for dei imot meg då eg laut røma for Absalom, bror din.
8  Sime'i Gerason frå Bahurim i Benjamins-fylket hev du og hjå deg. Det var han som banna meg so stygt den dagen eg for til Mahana'im; sidan kom han og tok imot meg nedmed Jordan, og då svor eg han til ved Herren at eg ikkje skulde la han døy for sverdet.
9  Men no skal du ikkje lata han sleppa den refsingi han er verd. Du er ein vis mann og vil nok vita korleis du skal fara åt med han, so du fær sendt dei grå håri hans blodute ned i helheimen.
10  So for David til federne sine og vart gravlagd i Davids-staden.
11  Det var fyrti år David hadde vore konge yver Israel; sju år hadde han styrt i Hebron og tri og tretti i Jerusalem.
12  Sidan sat Salomo i kongsstolen åt David, far sin, og kongedømet hans vart ovleg sterkt.
13  Ein dag kom Adonja, son åt Haggit, inn til Batseba, mor åt Salomo. Ho spurde: Kjem du med fred? Han svara: Ja!
14  So sa han: Det er eitt eg gjerne vilde få tala med deg um. Ho sa: Tala du!
15  Då sa han: Du veit sjølv at riket med retten var mitt, og heile Israel hadde fest augo sine på meg og venta at eg skulde verta konge. Men kongedømet kvarv ifrå meg, og bror min fekk det; det var Herren som gav han det.
16  Og no hev eg berre ein ting eg vil beda deg um, og du må ikkje visa meg burt! Ho svara: Tal du!
17  Då sa han: Kjære deg, bed du kong Salomo - for deg viser han ikkje burt - at han vil lata meg få Abisag frå Sunem til kona!
18  Batseba svara: Vel, eg skal tala til kongen for deg.
19  So gjekk Batseba inn til kong Salomo og vilde tala til han for Adonja. Kongen reiste seg, gjekk imot henne og bøygde seg djupt for henne. Sidan sette han seg i kongsstolen sin; det vart sett fram ein stol for kongsmori, og ho sette seg innmed han på høgre sida.
20  So sa ho: Det er berre ein einaste ting eg vil beda deg um; du må ikkje visa meg burt. Kongen svara: Seg kva du ynskjer, mor! Eg skal ikkje visa deg burt.
21  Då sa ho: Lat Adonja, bror din, få Abisag frå Sunem til kona!
22  Men kong Salomo svara mor si og sa: Kvifor bed du um Abisag frå Sunem for Adonja? Bed då likso godt um kongedømet for han - han er då bror min og eldre enn eg - ja både for han og for presten Abjatar og Joab Serujason.
23  Og kong Salomo svor ved Herren og sa: Herren late meg bøta både og sidan um ikkje det ordet skal kosta Adonja livet!
24  So visst som Herren lever, han som hev gjeve meg denne makti og sett meg i kongsstolen etter David, far min, og bygt meg eit hus, soleis som han hadde sagt: Adonja skal lata livet, og det i denne dag!
25  So sende kong Salomo Benaja Jojadason i veg; han hogg Adonja ned so han døydde.
26  Til presten Abjatar sa kongen: Drag til Anatot, til garden din! For du hev forbrote livet ditt; men eg vil ikkje du skal døy i dag, sidan du hev bore kista åt Herren, Israels Gud, framfyre David, far min, og sidan du hev vore med far min og lide alt det han laut lida.
27  So jaga Salomo Abjatar burt og let han ikkje få vera Herrens prest lenger. Soleis skulde det sannast det ordet som Herren hadde lyst yver Eli-ætti i Silo.
28  Då Joab fekk spurt kva som hendt var, rømde han til Herrens tjeld og tok ikring altarhorni; for han hadde halde med Adonja, endå han ikkje hadde halde med Absalom.
29  So kom det ein og sa til kong Salomo: Joab hev rømt til Herrens tjeld og no stend han innmed altaret. Då sende Salomo Benaja Jojadason i veg og sa: Gakk av stad og hogg han ned!
30  Då Benaja kom til Herrens tjeld, sa han til Joab: Kongen segjer du skal ganga burt herifrå. Han svara: Nei, her vil eg døy. Benaja bar bod attende til kongen og sa: So sa Joab - soleis svara han meg.
31  Då sa kongen til han: Gjer som han segjer! Hogg han ned og få han i jordi! Då friar du meg og ætti åt far min frå det skuldlause blodet som Joab hev rent ut.
32  Og Herren skal lata blodet hans* koma att på hans eige hovud av di han hogg ned tvo menner som var rettferdigare og betre enn han, Abner Nersson, herhovdingen åt Israel, og Amasa Jetersson, herhovdingen åt Juda - dei som han drap med sverdet, so David, far min, ikkje visste det.
33  Blodet deira skal koma att på hovudet åt Joab og etterkomarane hans i all æva. Men David og etterkomarane hans og huset og kongsstolen hans skal Herren lata det ganga vel i all æva.
34  So gjekk Benaja Jojadason upp og gav Joab banehogg, og han vart jorda i heimen sin i øydemarki.
35  Kongen sette Benaja Jojadason yver heren i hans stad, og i romet etter Abjatar sette han presten Sadok.
36  Sidan sende kongen bod etter Sime'i og sa til han: Bygg deg eit hus i Jerusalem! Der skal du bu, og ikkje fara burt derifrå, korkje ein stad eller annan.
37  For det skal du vita for visst, at den dagen du tek ut og gjeng yver Kidronsbekken, skal du døy, og blodet ditt kjem på ditt eige hovud.
38  Sime'i svara: Det er godt og vel, tenaren din skal gjera som du hev sagt, herre konge. Sidan budde Sime'i lenge i Jerusalem;
39  men då tri år var lidne, hende det at tvo av trælane hans rømde til Akis Ma'akason, kongen i Gat. Då so folk kom og sa til Sime'i: Veit du at trælane dine er i Gat?
40  gjorde han seg reidug og sala asnet sitt og for til Gat, til Akis, og vilde leita etter dei; Sime'i for då dit og henta båe trælane sine heim att frå Gat.
41  Salomo fekk vita Sime'i hadde fare frå Jerusalem til Gat og var komen heim att;
42  då sende kongen bod etter Sime'i og sa til han: Hev eg ikkje svore ved Herren og vitna for deg og sagt: Det skal du vita for visst at den dag du tek ut og fer einkvar stad av, skal du døy? Og du svara: Det er godt og vel; eg hev høyrt det.
43  Kvifor hev du då ikkje halde deg etter den eiden som var svoren ved Herren, og det bodet eg gav deg?
44  Og kongen heldt fram og sa: Du veit sjølv kor mykje vondt du hev gjort David, far min; hjarta ditt minnar deg um det. No let Herren vondskapen din koma att på ditt eige hovud.
45  Men kong Salomo skal vera velsigna, og Davids kongsstol skal standa stødt for Herrens åsyn i all æva.
46  So gav kongen fyresegn til Benaja Jojadason, og han gjekk ut og gav Sime'i banehogg. Sidan hadde Salomo kongedømet trygt og fast i si hand.
 
 
# Første Kongebok 3
1  Salomo kom i giftarskyldskap med Farao, kongen i Egyptar-land; han gifte seg med dotter åt Farao og flutte henne heim i Davids-staden; der skulde ho bu til han hadde bygt ferdigt både sitt eige hus og Herrens hus og muren rundt um Jerusalem.
2  Folket ofra då berre på haugane; for til dessa var det ikkje bygt noko hus for Herrens namn.
3  Salomo elska Herren, so han heldt seg etter fyresegnene åt David, far sin; like vel ofra han på haugane og brende røykjelse der.
4  Og kongen for til Gibeon* og vilde ofra der; for det var den gjævaste offerhaugen. Tusund brennoffer bar Salomo fram på altaret der.
5  I Gibeon synte Herren seg for Salomo i ein draum um natti; Gud sa: Seg kva du vil at eg skal gjeva deg!
6  Salomo svara: Du hev vist stor miskunn mot David, far min, tenaren din, av di han ferdast for ditt åsyn i sanning og i rettferd og i hjartans ærlegdom mot deg; og denne store miskunn viste du han alt til det siste og gav han ein son som skulde sitja i kongsstolen hans - soleis som det er i dag.
7  So hev du då no, Herre min Gud, gjort tenaren din til konge etter David, far min; men eg er berre barnet og veit ikkje korleis eg skal bera meg åt i eitt og alt.
8  Her stend tenaren din midt imillom folket ditt, det som du hev valt ut - eit stort folk; det kann ikkje reknast eller teljast.
9  So gjev då tenaren din eit høyrsamt hjarta, so eg kann vera domar for folket ditt - so eg kann skilja millom godt og vondt! For kven kunde elles vera domar for dette folket ditt som er so fjølment?
10  Det tektest Herren vel at Salomo bad um dette.
11  Og Gud sa til han: Etter di du bad um dette og ikkje bad at du måtte få leva lenge, eller at du måtte verta rik, eller at uvenene dine måtte døy, men berre at du måtte få vit til å skyna kva som rett er,
12  so vil eg gjera det du bad um: Eg vil gjeva deg so vist og vitugt eit hjarta at det aldri fyrr hev vore din like og kjem ikkje sidan heller.
13  Og det du ikkje bad um, det og vil eg gjeva deg, både rikdom og æra, so det ikkje i all di tid skal finnast din like millom kongane.
14  Og ferdast du etter mine vegar og held lovene og bodi mine, liksom David, far din, gjorde, so skal eg laga det so at du fær eit langt liv.
15  So vakna Salomo og skyna at det var ein draum. Då han so kom til Jerusalem, steig han fram for Herrens paktkista; so ofra han brennoffer og bar fram takkoffer og gjorde eit gjestebod for alle mennene sine.
16  I same tidi kom det tvo skjøkjor og gjekk fram for kongen.
17  Og ei av dei sa: Høyr på meg, herre! Eg og den kvinna der budde i same huset. So fekk eg eit barn der i huset hjå henne.
18  Tridje dagen etter at eg hadde fenge barnet, bar det so til at ho og fekk eit barn. Der var me no saman. Det fanst ingen framand hjå oss i huset; me tvo-eine.
19  Ei natt døydde guten hennar, av di ho hadde lege på han.
20  Då reis ho upp midt på natti, tok min gut or armen min medan tenestkvinna di sov, og la han innåt barmen sin, og sin eigen gut som var daud la ho innåt min barm.
21  Som eg no reis upp um morgonen og skulde gjeva guten min suga, fekk eg sjå at han var daud; men då det leid fram på morgonen, og eg såg vel på han, var eg vis med at det var ikkje min gut, den som eg hadde født til verdi.
22  Då sa hi kvinna: Nei, den guten som lever, er min, og den som er daud, er din. Men den fyrste svara: Nei, det er din gut som er daud, og min som lever. Soleis stod dei og tretta framfor kongen.
23  Då sa kongen: Den eine segjer: Denne guten som lever, er min, og den som er daud er din - og hi segjer: Nei, den daude guten er din, og den levande er min.
24  Henta meg eit sverd! sa kongen. Då kom dei inn til kongen med eit sverd,
25  og han sa: Hogg det barnet som lever, i tvo og lat dei tvo kvinnone få kvar si helvt!
26  Då sa den kvinna som var mor åt det levande barnet, til kongen - for hjarta hennar brann for barnet hennar - ho sa: Høyr på meg, herre! Lat henne få den guten som lever, og tak for alt i verdi ikkje livet av det! Men hi sa: Me skal ikkje hava det anten eg eller du. Hogg det berre til!
27  Då tok kongen til ords og sa: Lat henne der få det levande barnet, og drep det ikkje! Ho er mori.
28  Det spurdest yver heile Israel korleis kongen hadde dømt, og folket fekk age for kongen; for dei såg at Guds visdom var i hjarta hans, so han allstødt dømde rett.
 
 
# Første Kongebok 4
1  Kong Salomo var konge yver heile Israel.
2  No skal me nemna dei fremste mennene hans: Asarja Sadoksson var prest*;
3  Elihoref og Akia, søner åt Sisa, var riksskrivarar; Josafat Akiludsson var sogeskrivar;
4  Benaja Jojadason var hovding yver heren; Sadok og Abjatar var prestar;
5  Asarja Natansson, var formann for futane*; Sabud Natansson var prest** og ven åt kongen;
6  Akisar var slottshovding; Adoniram Abdason hadde tilsyn med dei som gjorde trælearbeid*.
7  Salomo hadde sett tolv futar yver heile Israel. Dei sytte for mat og drikke åt kongen og huset hans; kvar sin månad i året laut dei syta for det.
8  Her er namni deira: Son åt Hur, i Efra'ims-heidi;
9  son åt Deker i Makas og Sa'albim og Bet-Semes og Elon-Bet-Hanan;
10  son åt Hesed i Arubbot; han hadde Soko og heile Heferbygdi;
11  son åt Abinadab hadde heile Dor-høglendet; Tafat, dotter åt Salomo, var kona hans;
12  Ba'ana Akiludsson, hadde Ta'anak, Megiddo og heile Bet-Sean, som ligg jamsides med Sartan, nedanfor Jisre'el, frå Bet-Sean til Abel-Mehola og burtum Jokmeam;
13  son åt Geber i Ramot i Gilead; han hadde byane åt Ja'ir, son åt Manasse, i Gilead, og Argob-bygdi i Basan, seksti store byar med murar og koparslåer;
14  Akinadab Iddoson hadde Mahana'im;
15  Akima'as i Naftali-fylket; han hadde og fenge ei dotter åt Salomo til kona, ho heitte Basmat;
16  Ba'ana Husaisson, i Asers-fylket og i Alot;
17  Josafat Paruahsson, i Issakars-fylket;
18  Sime'i Elason i Benjamins-fylket;
19  Geber Urison i Gilead-landet - det landet som Sihon, kongen yver amoritane, og Og, kongen i Basan, hadde havt - han var einaste futen i dei bygdene.
20  Juda og Israel var mange - so mange som sand i strand; dei åt og drakk og var glade.
21  Salomo rådde yver alle kongeriki frå elvi* til Filistar-landet og alt åt bytet med Egyptar-land; dei kom med gåvor og lydde Salomo so lenge han levde.
22  Til kosthaldet hjå Salomo gjekk det kvar dag med tretti kor fint mjøl og seksti kor vanleg mjøl,
23  ti gjødde uksar, tjuge drifteuksar, og hundrad sauer, umfram hjortar og rådyr og dådyr og gjødde fuglar.
24  For han rådde yver alt land vestanfor elvi, frå Tifsah til Gasa, yver alle kongane vestanfor elvi, og hadde fred på alle kantar rundt ikring;
25  og kvar mann i Juda og Israel, frå Dan til Be'erseba, sat trygt under vintreet og fiketreet so lenge Salomo levde.
26  Salomo hadde fyrti tusund stallrom for vognhestane sine og tolv tusund hestfolk.
27  Dei futane me hev nemnt, sytte kvar sin månad for mat og drikke åt kong Salomo og alle som gjekk til hans bord; dei let det ikkje skorta på nokon ting.
28  Og bygget og halmen til vognhestane og tråvarane førde dei dit det skulde vera, kvar etter som han var fyresagd.
29  Gud gav Salomo visdom og ovstor kunnskap og eit vit som femnde vidt, liksom sanden på havsens strand.
30  Salomos visdom var større enn visdomen åt alle austmennene og større enn all visdomen åt egyptarane.
31  Han var visare enn alle menneske - visare enn Etan av Esrah-ætti og Heman og Kalkol og Darda, Maholssønene og han var namnspurd hjå alle folkeslagi rundt ikring.
32  Han laga tri tusund ordtøke, og kvedi hans var eit tusund og fem i talet.
33  Han tala um trei, frå sederen på Libanon til isopen som sprett utor muren, og han tala um dyri og fuglane og kreket og fiskane.
34  Frå alle land kom det folk og vilde høyra visdomen åt Salomo, frå alle kongar på jordi som hadde høyrt gjete um visdomen hans.
 
 
# Første Kongebok 5
1  Då Hiram, kongen i Tyrus, fekk spurt at Salomo var salva åt konge etter far sin, sende han tenarane sine til han; for Hiram hadde alltid vore godvener med kong David.
2  Sidan sende Salomo bod til Hiram med dei ordi:
3  Du veit at David, far min, ikkje fekk bygt eit hus for namnet åt Herren sin Gud, av di han fekk ufred med fiendane på alle kantar, til dess Herren la dei under føtene hans.
4  Men no hev Herren min Gud laga det so at eg hev fred rundt ikring; det finst ingen motmann og ingen fåre.
5  Difor tenkjer eg no å byggja eit hus for namnet åt Herren min Gud, soleis som Herren sa då han tala so til David, far min: Son din, som eg vil setja på kongsstolen etter deg, han skal byggja huset for namnet mitt.
6  Lat no du folki dine hogga sedertre åt meg på Libanon, so skal mine folk vera med dei, og i løn for det arbeidet folki dine gjer, skal eg gjeva deg det du sjølv set på; for du veit at det finst ingen hjå oss som skjønar seg so vel på timberhogst som Sidon-mennene.
7  Då Hiram fekk det bodet frå Salomo, vart han ovglad og sa: Lova vere Herren i dag som hev gjeve David so vis ein son og sett han til å styra dette store folket.
8  So sende Hiram bod attende til Salomo med dei ordi: Eg hev fenge det bodet du sende meg. Eg skal i alle måtar gjera som du ynskjer når det gjeld sedertrei og cypresstrei.
9  Folki mine skal føra dei frå Libanon ned til havet, og me skal leggja dei i flotar på havet og føra dei til den staden du nemner for meg. Der skal me taka dei frå kvarandre, og so kann de henta dei. Sidan gjer nok du som eg ynskjer, og lat meg få det eg treng til kosthaldet mitt.
10  So tok Hiram på og sende Salomo seder- og cypresstimber, so mykje han vilde hava.
11  Og Salomo gav Hiram tjuge tusund kor kveite til kosthaldet hans og tjuge kor av sundstøytte oljebær; so mykje sende han år etter år til Hiram.
12  Herren gav Salomo visdom, so som han hadde lova; det var fred millom Hiram og Salomo, og dei gjorde samband med einannan.
13  So tok kong Salomo ut arbeidsfolk i heile Israel; tretti tusund mann tok han ut,
14  og sende dei skiftevis til Libanon, ti tusund um månaden; ein månad var dei på Libanon og tvo månader heime. Det var Adoniram som hadde tilsyn med arbeidsfolket.
15  Salomo hadde sytti tusund berarar og i fjelli åtti tusund steinhoggarar,
16  umfram arbeidsformennene; dei var tri tusund og tri hundrad i talet og hadde rådvelde yver det folket som heldt på med arbeidet.
17  Kongen baud at dei skulde brjota ut store steinar; kostesame steinar; for grunnmuren under huset skulde vera av hoggen stein.
18  Og byggjarane åt Salomo og byggjarane åt Hiram og giblitane* hogg dei til og stelte til timberet og steinane til husbyggjingi.
 
 
# Første Kongebok 6
1  Det var i fire hundrad og åttiande året etter utferdi åt Israels-borni or Egyptar-landet, i månaden siv - det er andre månaden - fjorde året etter Salomo hadde vorte konge yver Israel, at han tok til å byggja huset for Herren.
2  Huset som kong Salomo bygde for Herren, var seksti alner langt, tjuge alner breidt og tretti alner høgt.
3  Forhalli framfor det heilage romet var tjuge alner lang, svarande til breiddi på huset, og ti alner breid, mælt ut frå huset.
4  På huset laga han vindaugo med fast traleverk.
5  Rundt i kring huset, innåt veggen, sette han upp ein tilbygnad - langs med veggene på huset, både det heilage romet og koret, og soleis stelte han til kovar rundt i kring.
6  Den nedste høgdi var fem alner breid, den millom-høgdi var seks alner breid og den tridje høgdi var sju alner breid; for han hadde laga hjellar rundt ikring på utsida av huset, so ikkje bjelkane skulde ganga inn i husveggene.
7  Då huset vart reist, bygde dei det av heile steinar frå steinbrotet; ein høyrde korkje hamar eller øks eller nokon annan jarnreiskap i huset då det vart bygt.
8  Døri til midkoven* var på høgre sida av huset. Etter ei vindetropp kom ein upp i millom-høgdi og frå millom-høgdi upp i tridje høgdi.
9  Soleis sette han upp huset, og då han hadde gjort det ferdigt, tekte han det med bjelkar og med sederplankar i rader.
10  Tilbygnaden som han sette upp rundt ikring heile huset, hadde tri høgder på fem alner, og var fest til huset med sederbjelkar.
11  Då kom Herrens ord til Salomo, og det lydde so:
12  No byggjer du dette huset - so sant du ferdast etter fyresegnene mine og held lovene mine og aktar på alle bodi mine og held deg etter dei, so vil eg lata det gjelda for deg det som eg lova David, far din,
13  og eg vil bu midt imillom Israels-borni og aldri skiljast med Israel, folket mitt.
14  So bygde Salomo huset og gjorde det ferdigt.
15  Han klædde veggene i huset innvendes med sederbord; frå golvet og alt uppåt loftsbjelkane klædde han med tre innvendes, og golvet la han med cypressbord.
16  Tjuge alner fram frå baksida på huset sette han ein vegg av sederbord, som rakk frå golvet og upp til loftsbjelkane, og romet innanfor reidde han inn til kor - det var det høgheilage romet.
17  Og huset - det heilage romet framanfor koret - var fyrti alner langt.
18  Innvendes var huset prydt med utskurd i sedertre - kolokvintar og utsprotne blomar. Alt saman var sedertre; steinen synte ikkje nokon stad.
19  Inst i huset stelte han til eit kor; der skulde Herrens paktkiste standa.
20  Framanfor koret, som var tjuge alner langt og tjuge alner breidt og tjuge alner høgt, og som han klædde med fint gull, sette han eit altar og klædde det med sedertre.
21  Og Salomo klædde huset innvendes med fint gull og hengde gull-lekjor burtetter veggen framanfor koret og klædde den med gull.
22  Heile huset klædde han med gull, frå eine enden til hin; heile altaret som høyrde til koret, klædde han og med gull.
23  I koret laga han tvo kjerubar av oljetre; dei var ti alner høge.
24  Den eine vengen på kvar av kjerubane var fem alner, og hin vengen var og fem alner - ti alner var det frå enden av den eine vengen til enden av hin vengen.
25  Den andre kjeruben var og ti alner (millom vengje-endane); det var eins mål og eins skap på båe kjerubane.
26  Den eine kjeruben var ti alner høg, og den andre like eins.
27  Han sette kjerubane i det inste romet i huset, og dei breidde ut vengene åt kjerubane, so eine vengen på den eine av dei tok burti den eine veggen, og eine vengen på hin kjeruben tok burti hin andre veggen, og hine tvo vengene nådde i hop midt i huset.
28  Og han klædde kjerubane med gull.
29  Alle veggene i huset rundt ikring prydde han med utskorne bilete av kjerubar og palmor og utsprotne blomar, og det både i det indre og det ytre romet.
30  Golvet i huset la han med gull, både i det indre og det ytre romet.
31  For inngangen til koret gjorde han ei vengedør av oljetre. Dørkollen med dørskiene var ein femtepart av veggen.
32  Båe oljetre-dørene prydde han med utskorne bilete av kjerubar og palmor og utsprotne blomar og klædde dei med gull; gullet breide han ut yver kjerubane og palmone.
33  Sameleis gjorde han for inngangen til det heilage romet dørskier av olje, på fjordeparten av veggen,
34  og tvo dørvenger av cypresstre; båe dørvengene var i tvo luter, som kunde svingast kvar for seg.
35  Og han prydde dei med utskorne bilete av kjerubar og palmor og utsprotne blomar og klædde dei med gull som vart lagt jamt utyver utskurden.
36  Muren kring den indre fyregarden bygde han av tri lag hoggen stein og eitt lag sederbjelkar.
37  I fjorde året, i månaden siv vart grunnvollen lagd til Herrens hus,
38  og i det ellevte året, i månaden bul - det er åttande månaden - var huset ferdigt med alt som til høyrde, og i eitt og alt som det skulde vera. Då hadde han bygt på det i sju år.
 
 
# Første Kongebok 7
1  Sitt eige hus bygde Salomo på i trettan år fyrr han fekk det heilt ferdigt.
2  Fyrst bygde han Libanon-skoghuset, hundrad alner langt og femti alner breidt og tretti alner høgt, på fire rader sederstolpar og med sederbjelkar uppå stolpane.
3  Kovane som kvilde på stolpane, var fem og fyrti i talet, femtan for kvar rad, og uppyver dei var det ein himling av sedertre.
4  Der var tri rader bjelkelag og vindauga mot vindauga i tri høgder.
5  Alle dørene og dørstolpane var firkanta, av bjelkar, og snudde beint imot vindaug-radi, i alle tri høgdene.
6  So laga han sulehalli, femti alner lang og tretti alner breid; framanfor henne var det ei forhall med sulor, og framanfor den att ein troppegang.
7  Sidan laga han tronhalli, der han sat og dømde, domshalli; ho var klædd med sederbord frå eine enden av golvet til hin.
8  Hans eige hus, det som han budde i, og som låg i andre tunet innanfor forhalli, var bygt på same vis. Og for dotter åt Farao, som Salomo hadde teke til kona, bygde han og eit hus som liktest den forhalli.
9  Alt dette, heilt ifrå grunne og upp til murkransen og frå utkanten av borgi og inn til det store tunet, var bygt av kostesame steinar, som var hogne etter mål og var skorne med steinsag både innvendes og utvendes.
10  Grunnmuren var av kostesame og store steinar, steinar på ti alner og på åtte alner.
11  Og ovanpå der var det og kostesame steinar, hogne etter mål, og sederbjelkar.
12  Rundt ikring det store tunet var det tri lag med hoggen stein og eitt lag med sederbjelkar. Soleis var det og med den indre fyregarden til Herrens hus og med forhalli i kongshuset.
13  Kong Salomo sende bod etter Hiram frå Tyrus.
14  Hiram var son åt ei enkja av Naftali-ætti; og far hans åtte heime i Tyrus og var koparsmed. Sjølv var han fyllt med visdom og vit og kunnskap, so han kunne gjera allslags arbeid i kopar. Han kom då til kong Salomo og gjorde alt det arbeidet kongen vilde ha gjort.
15  Han laga dei tvo koparsulone. Den eine sula var attan alner høg, og ein tråd på tolv alner nådde rundt um den andre sula*.
16  So gjorde han tvo sulehovud til å setja på toppen av sulone; dei var støypte av kopar, og kvart sulehovud var fem alner høgt.
17  På sulehovudi var det liksom nokre net eller flettingar - snorer som var laga som kjedor - sju på kvart sulehovud.
18  Og han gjorde tvo rader med granateple rundt ikring på det eine av neti som skulde hylja sulehovudi, og soleis gjorde han og med det andre sulehovudet.
19  Sulehovudi var på skap som liljor, liksom i forhalli, fire alner uppetter.
20  På båe sulone var det sulehovud, ovanfor og, tett innmed den kuven som var på hin sida av fletteverket. Granatepli var tvo hundrad i talet og hekk i rader rundt ikring på det andre sulehovudet.
21  So sette han upp sulone innmed forhalli åt templet; den sula som han sette på høgre sida, kalla han Jakin*, og den han sette på vinstre sida, kalla han Boas**.
22  I øvste enden var sulone på skap som liljor. So var arbeidet med sulone fullført.
23  Sidan laga han det støypte havet; det var ti alner frå trøm til trøm og var heiltupp rundt og fem alner høgt; ei snor på tretti alner nådde rundt um det.
24  Nedanfor trømen var det kolokvintar rundt ikring, ti på kvar aln. Tvo rader med kolokvintar var det på havet, og dei var samstøypte med det.
25  Havet stod på tolv uksar; tri snudde mot nord, tri mot vest, tri mot sud, tri mot aust, og alle vende deg bakluten innetter. Det var dei havet kvilde på.
26  Sjølve kjeret var ei handbreidd tjukt, og trømen på det var laga som trømen på eit staup, liksom ein liljeblom. Det tok tvo tusund bat.
27  So gjorde han dei ti kopar-fotstykki; kvart av dei var fire alner langt og fire alner breidt og tri alner høgt.
28  No skal de høyra korleis dei fotstykki var laga: Det var fyllingar på dei - fyllingar millom kantlistene.
29  På fyllingane millom kantlistene var det løvor uksar og kjerubar, og uppyver kantlistene var det eit underlag*, og nedunder løvone og uksane var det lauvverk som hekk nedetter.
30  Kvart fotstykke hadde fire koparhjul og åsar av kopar, og på dei fire føtene var det berearmar; dei var støypte på under balja; på kvart av dei var det lauvverk på den andre sida.
31  Opningi på henne* var innanfor krunestykket og uppetter ei aln høg; opningi i det** var rund og laga til underlag, halvonnor aln***. På kanten der og var det biletverk; men sidefyllingane firkanta, ikkje runde.
32  Dei fire hjuli sat under fyllingane, og hjultappane sat på sjølve fotstykket; kvart hjul var halvonnor aln høgt.
33  Dei var på gjerd som eit vanleg vognhjul, desse hjuli; tappane og ringane og eikone og navi - alt saman var støypt.
34  På dei fire hyrno av kvart fotstykke var det fire berearmar, og dei var i eitt med fotstykket.
35  Øvst på fotstykket var det ein kuv, som var ei halv aln høg og heiltupp rund; det var og handtaki og fyllingane - dei var i eitt med det.
36  På flatsida av handtaki og på fyllingane skar han ut kjerubar og løvor og palmor, etter som det var rom til på kvar av dei, og lauvverk rundt ikring.
37  Soleis var dei ti fotstykki han gjorde; dei var alle støypte på same vis og hadde eins mål og eins skap.
38  So gjorde han ti koparbaljor; kvar balja tok fyrti bat og var fire alner i tverrmål; det var ei balja på kvart av dei ti fotstykki.
39  Fem av fotstykki sette han på høgre sida av huset og fem på vinstre sida; koparhavet sette han på høgre sida av huset, mot sudaust.
40  So gjorde han oskefati og eldskuflene og blodbollane. No hadde Hiram fullført alt det arbeidet han skulde gjera for kong Salomo til Herrens hus; det var:
41  tvo sulor med dei tvo kvelvde skålene på sulehovudi på toppen av sulone, og dei tvo neti som skulde hylja desse tvo skålene,
42  dei fire hundrad granatepli på dei tvo neti me hev nemnt - tvo rader med granateple på kvart net -
43  dei ti fotstykki med dei ti baljone på,
44  og koparhavet med dei tolv uksane under,
45  og oskefati og eldskuflene og blodbollane. Alt desse ting som Hiram laga for kong Salomo til Herrens hus, var av blank kopar.
46  Det var på Jordan-sletta kongen fekk dei støypte, i leirgrunnen millom Sukkot og Sartan.
47  Salomo let alle desse tingi vera uvegne, av di det var slik ei ovmengd; det vart ikkje røkt etter kor mykje koparen vog.
48  So let Salomo gjera alt hitt som skulde vera i Herrens hus: gullaltaret og gullbordet som skodebrødi skulde liggja på;
49  og ljosestakane, som stod framanfor koret, fem på høgre sida og fem på vinstre sida, og var av fint gull - med blomane på dei og lampone og ljosesaksene av gull,
50  og fati og knivane og blodbollane og røykjelses-skålene og glodpannone, alt av fint gull; like eins gullgjengi på dørene åt inste romet i huset - det høgheilage romet - og dørene åt det fremste romet i huset - det heilage romet.
51  Då det no var fullført alt det arbeidet kong Salomo let gjera for Herrens hus, flutte han dit det som David, far hans, hadde helga til Herren, både sylvet og gullet og alt hitt, og la det ned i skattkammeri i Herrens hus.
 
 
# Første Kongebok 8
1  Då kalla Salomo styresmennene i Israel og fylkeshovdingane - fyrstane i ættgreinene åt Israels-borni - i hop hjå seg i Jerusalem; dei skulde henta Herrens paktkista upp frå Davids-byen - det er Sion.
2  Og alle Israels menner samla seg hjå kong Salomo i helgi* i månaden etanim - det er sjuande månaden i året.
3  Då alle styresmennene i Israel var komne, tok prestane Herrens paktkista
4  og bar henne upp. So vart og gjort med møtetjeldet og alle dei heilage gognene som var i tjeldet; det var prestane og levitane som bar dei upp.
5  Og kong Salomo med heile Israels-lyden, som hadde samla seg hjå han, stod framfor kista; og dei ofra småfe og storfe i slik mengd at ingen var god til å telja eller rekna dei.
6  So bar prestane Herrens paktkista inn på staden ho skulde stå, i tempelkoret, i det høgheilage romet, under kjerubvengene.
7  For kjerubane breidde ut vengene sine yver den staden der kista stod, so dei tekte både yver kista og yver stengene hennar.
8  Stengene var so lange at ein kunne sjå endane av dei frå det heilage romet framanfor koret, men ikkje lenger ute. Der hev dei vore til denne dag.
9  I kista fanst det ikkje anna enn dei tvo steintavlone som Moses hadde lagt ned der ved Horeb, den gongen Herren gjorde pakt med Israels-borni då dei drog ut or Egyptar-land.
10  So hende det då prestane gjekk ut or heilagdomen, då fyllte skyi Herrens hus.
11  Og prestane kunde ikkje standa og gjera tenesta for skyi skuld; for Herrens herlegdom Herrens hus.
12  Då sa Salomo: Herren hev sagt at han vil bu i skoddemyrkret.
13  Bygt hev eg no eit hus til bustad for deg, ein stad der du kann bu til æveleg tid.
14  So snudde kongen seg og velsigna heile Israels-lyden medan heile Israels-lyden stod.
15  Han sa: Lova vere Herren, Israels Gud, han som med sin hand hev fullført det han med sin munn lova David, far min, då han sa:
16  I den tidi som hev gjenge sidan eg henta Israel, folket mitt, ut or Egyptar-land, hev eg ikkje valt ut nokon by i noko av Israels-fylki soleis at der skulde byggjast eit hus til bustad for namnet mitt; men eg valde David til å råda yver Israel, folket mitt.
17  Og David, far min, tenkte på å byggja eit hus for namnet åt Herren, Israels Gud.
18  Men Herren sa til David, far min: Når du hev tenkt å byggja eit hus for namnet mitt, so hev du gjort vel i det;
19  men du skal ikkje byggja huset; son din, ditt eige kjøt og blod, han skal byggja huset for namnet mitt.
20  Og Herren heldt ordet sitt, og eg hev stige upp i romet etter David, far min, og sett meg i Israels kongsstol, soleis Herren hadde lova, og so hev eg bygt dette huset for namnet åt Herren, Israels Gud.
21  Og der hev eg stelt til eit rom for den kista som gøymer Herrens pakt, den pakti som han gjorde med federne våre då han førde dei ut or Egyptar-landet.
22  So steig Salomo fram for Herrens altar midt for augo på heile Israels-lyden, og breidde ut hendene mot himmelen
23  og sa: Herre, Israels Gud! Det er ingen Gud som du, korkje i himmelen der uppe eller på jordi her nede. Du held di pakt med tenarane dine og held di miskunn mot dei ved lag, når dei ferdast for di åsyn av alt sitt hjarta.
24  Du hev halde det du lova David, far min, tenaren din, du lova det med din munn og fullførde det med di hand, soleis som det syner seg i dag.
25  So haldt då, Herre, Israels Gud, det du lova David, far min, tenaren din, då du sa: Det skal aldri vanta ein mann av di ætt til å sitja på Israels kongsstol for mi åsyn, so sant sønene dine aktar på vegen sin og ferdast for mi åsyn, som du hev gjort.
26  So høyr meg no, Israels Gud, og lat dei sannast dei ordi som du tala til David, far min, han som var tenaren din!
27  Men er det no i røyndi so at Gud verkeleg bur på jordi? Sjå himlane og himle-himlane, rømer deg ikkje, langt mindre dette huset som eg hev bygt!
28  Like vel vil du visst venda deg til bøni åt tenaren din og til hans audmjuke ynske, Herre, min Gud, du vil visst høyra på det ropet og den bøni som tenaren din ber fram for di åsyn i dag,
29  og lata augo dine vera opne mot dette huset natt og dag - den staden som du sa det um: Namnet mitt skal bu der - so du høyrer på den bøni som tenaren din ber fram med augo vende mot denne staden!
30  Du vil visst høyra dei hjartesukkane som tenaren din og Israel, folket ditt, sender hit til denne staden; du vil høyra dei på den staden du bur - i himmelen; du vil høyra og tilgjeva.
31  Når nokon syndar mot næsten sin, og dei tek ein eid av han og let han sverja, og han so kjem inn og gjer eiden framfor altaret ditt i dette huset,
32  so vil du høyra det i himmelen, og du vil taka frami og hjelpa tenarane dine so dei fær retten sin - du vil segja den skuldige saka og lata åtferdi hans koma att på hans eige hovud, og du vil frikjenna den rettferdige, og lat han få det han er verdt for rettferdi si.
33  Når Israel, folket ditt, taper i striden og lyt røma for fienden for di dei syndar mot deg, men dei so vender um til deg og vedkjennest namnet ditt og bed til deg og tiggar deg um nåde i dette huset,
34  so vil du høyra det i himmelen og tilgjeva Israel, folket ditt, syndi deira og føra dei attende til det landet du hev gjeve federne deira.
35  Når himmelen vert stengd, so det ikkje kjem regn, for di dei syndar mot deg, men dei so vender seg mot denne staden og bed og vedkjennest namnet ditt og vender um frå syndi si, av di du gjer dei mjuke,
36  so vil du høyra det i himmelen og tilgjeva tenarane dine og Israel, folket ditt, syndi deira, for di du lærer dei den gode vegen dei skal ganga etter, og so vil du senda regn yver landet ditt, det landet som du hev gjeve folket ditt til odel og eiga.
37  Når det kjem uår i landet, når det kjem farsott, når det kjem moldaks og rust på kornet, grashoppar og gnagarar*, når fienden kjem inn i landet og kringset byane deira, kva slag ulukka eller sjukdom som kjem -
38  og kvar gong då eit menneske eller heile folket ditt, Israel, ber fram ei bøn eller eit audmjukt ynske, for di dei kjenner styngen i samvitet sitt, og rettar ut hendene mot dette huset,
39  so vil du høyra det i himmelen, der du bur, og du vil tilgjeva og taka frami og lata kvar mann få att etter åtferdi si, du som kjenner hjarta hans - for det er berre du som kjenner hjarto åt alle manneborn -
40  so dei må ottast deg so lenge dei lever i det landet du hev gjeve federne våre.
41  Um det so er ein framand, ein som ikkje høyrer til Israel, folket ditt, men kjem frå eit land langt burte for namnet ditt skuld
42  - for dei fær nok spurt ordet um ditt store namn og di sterke hand og din strake arm og ber fram bønene sine medan dei vender augo mot dette huset,
43  so vil du høyra det i himmelen, der du bur, og gjera alt det den framande ropar til deg um, so namnet ditt må verta kunnigt for alle folk på jordi, og dei må ottast deg liksom ditt eige folk, Israel, og skyna at det er ditt namn som vert nemnt yver dette huset som eg hev bygt.
44  Når folket ditt fer i herferd mot fienden sin den vegen du sender dei, og dei bed til Herren, med augo vende mot den staden du hev valt ut, og mot det huset som eg hev bygt for namnet ditt,
45  so vil du i himmelen høyra bøni og det audmjuke ynsket deira og laga det so at dei fær sin rett.
46  Når dei syndar mot deg - for det finst ikkje noko menneske som ikkje syndar - og du vert harm på dei og let fienden få vinna på dei, so han hertek dei og fører dei burt til fiendelandet, anten det no er langt undan eller tett innmed,
47  men dei då tenkjer seg um i det landet der dei er fangar, og gjer bot og bed deg um nåde i landet åt dei som held dei fanga, og segjer: Me hev synda og fare stygt åt, me hev vore gudlause,
48  og dei vender um til deg av alt sitt hjarta og all si hug i fiendelandet, hjå dei som førde dei burt, og bed til deg med augo vende mot landet sitt, det som du gav federne deira, og mot den byen du hev valt ut, og det huset som eg hev bygt for namnet ditt,
49  so vil du i himmelen der du bur, høyra bøni og det audmjuke ynske deira, og laga det so at dei fær retten sin,
50  og tilgjeva folket ditt alle syndene og misgjerningane dei hev gjort mot deg, og lata dei møta miskunn hjå dei som held dei fanga, so dei gjer sælebot på dei.
51  Dei er då ditt folk og din eigedom, som du førde ut or Egyptar-land, midt ut or jarnomnen.
52  Lat då augo dine vera opne for dei audmjuke ynski som stig upp frå tenaren din og frå folket ditt, Israel, so du høyrer på dei kvar gong dei ropar til deg.
53  For du hev sjølv skilt dei ut frå alle folk på jordi, so dei skal vera din eigedom, soleis som du let Moses, tenaren din, segja då du førde federne våre ut or Egyptar-land, Herre, Herre!
54  Medan Salomo bar fram for Herren denne bøni og dette audmjuke ynsket, låg han heile tidi på kne framfor Herrens altar med hendene utbreidde mot himmelen. Då han hadde enda bøni si, reis han upp
55  og steig fram og velsigna heile Israels-lyden med høg røyst og sa:
56  Lova vere Herren, som hev gjeve Israel, folket sitt, ro, so som han lova. Ikkje eitt ord hev vorte um inkje av alt det gode han let Moses, tenaren sin, lova oss.
57  Gjev Herren vår Gud må vera med oss, som han var med federne våre! Gjev han aldri må sleppa oss og aldri støyta oss ifrå seg,
58  men bøygja hjarta vårt til seg, so me allstødt gjeng på hans vegar og held dei bodi og fyresegnene og lover som han gav federne våre.
59  Og gjev denne bøni som eg audmjukt hev bore fram for Herrens åsyn, må vera Herren vår Gud nær dag og natt, so han hjelper tenaren sin og Israel, folket sitt, til retten deira, etter som det trengst dag for dag.
60  Då skal alle folk på jordi skyna at Herren er Gud, han og ingen annan.
61  Og gjev hjarta dykkar må vera heilt hjå Herren vår Gud, so de ferdast etter hans lover og held hans bod, som de gjer i dag.
62  Sidan bar kongen og heile Israel med han fram slaktoffer for Herrens åsyn.
63  Det takkofferet som Salomo då bar fram for Herren, var tvo og tjuge tusund naut og hundrad og tjuge tusund sauer. Soleis var det Salomo og alle Israels-borni vigsla Herrens hus.
64  Same dagen helga kongen midluten av fyregarden framanfor Herrens hus; for der bar han fram brennofferet og matofferet og feittstykki av takkofferi, av di koparaltaret som stod framfor Herrens åsyn, var for lite til å røma brennofferet og matofferet og feittstykki av takkofferi.
65  Soleis høgtida Salomo den gongen helgi, og saman med han ein stor festlyd frå heile Israels-landet, alt ifrå Hamat-vegen og til Egyptar-lands-bekken; i sju dagar og sju dagar til - i alt fjortan dagar - høgtida dei helgi for åsyni åt Herren vår Gud.
66  Den åttande dagen bad han farvel med folket, og dei helsa kongen og for til heimane sine, glade og fegne for alt det gode Herren hadde gjort mot David, tenaren sin, og mot Israel, folket sitt.
 
 
# Første Kongebok 9
1  Då Salomo hadde fullført byggverki sine, både Herrens hus og kongshuset og alt anna han ynskte seg og hadde hug til å gjera,
2  då synte Herren seg for han andre gongen, soleis som han hadde synt seg for han i Gibeon.
3  Og Herren sa til han: Eg hev høyrt den bøni og det audmjuke ynsket som du bar fram for mi åsyn. Eg hev helga dette huset som du hev bygt; eg skal lata namnet mitt bu der i all æva, og augo mine og hjarta mitt skal vera der alle dagar.
4  Ferdast du no for mi åsyn, som David, far din, gjorde, i hjartans reinleik og i ærlegdom - gjer du alt eg hev sagt deg, og held du bodi og lovene mine,
5  so skal eg tryggja kongsstolen din i Israel til æveleg tid, soleis som eg lova David, far din, då eg sa: Det skal aldri vanta ein mann av di ætt på Israels kongsstol.
6  Men vender de dykk burt frå meg, de og borni dykkar, og held de ikkje dei bodi og lovene eg hev lagt fram for dykk, gjev de dykk til å dyrka andre gudar og tilbeda dei,
7  då vil eg rydja Israel ut or det landet eg gav dei; det huset eg hev helga for namnet mitt, vil eg føykja burt ifrå mi åsyn, og Israel skal verta eit ordtøke og ei spott millom alle folk.
8  Og um dette huset vert aldri so høgt, so skal kven som gjeng framum, fæla og spotta; og når nokon spør kvifor Herren hev fare so med dette landet og dette huset,
9  so skal folk svara: For di dei vende seg burt frå Herren sin Gud, han som førde federne deira ut or Egyptar-landet, og heldt seg til andre gudar og tilbad dei og dyrka dei, difor hev Herren ført all denne ulukka yver dei.
10  Då no dei tjuge åri var lidne som Salomo hadde bygt på dei tvo husi, Herrens hus og kongshuset,
11  gav han Hiram, kongen i Tyrus, tjuge byar i Galilea; for Hiram hadde hjelpt Salomo med sedertre og cypresstre og gull, so mykje han vilde hava.
12  Men då Hiram kom frå Tyrus og skulde sjå på dei byane han hadde fenge av Salomo, lika han dei ikkje.
13  Han sa: Kva er dette for byar du hev gjeve meg, bror? Og han kalla dei Kabuls-landet*, og det hev vore namnet deira til denne dag.
14  Hiram hadde sendt kongen hundrad og tjuge talent gull.
15  No skal de få høyra korleis det hadde seg med det arbeidsfolket som kong Salomo tok ut til å byggja Herrens hus og sitt eige hus og Millo og murane kring Jerusalem og Hasor og Megiddo og Geser:
16  Farao, kongen i Egyptar-land, hadde gjort ei herferd og teke Geser og brent byen; kana'anitane som budde der, hadde han drepe, og byen hadde han gjeve dotter si, kona åt Salomo, heimanfylgja;
17  sidan bygde Salomo Geser upp att, og like eins bygde han Nedre Bet-Horon,
18  og Ba'alat og Tadmor i øydemarki som høyrer til det landet,
19  og alle dei byane han hadde sine vareupplag i, og dei byane som stridsvognene og hestfolket var i, og alt anna som han fekk hug til å byggja, båd' i Jerusalem og på Libanon og i heile det riket han rådde yver.
20  Alle som var att av amoritane, hetitane, ferisitane, hevitane og jebusitane, folk som ikkje var av Israels ætt -
21  etterkomarane etter desse folki, so mange som endå var att i landet, med di Israels-borni ikkje hadde vore god til å bannstøyta dei, dei var det Salomo tok ut til arbeidsfolk og gjorde til trælar, og det hev dei vore til denne dag.
22  Men av Israels-borni sette han ikkje nokon til å gjera trælearbeid; dei var hermennene hans og tenarane og hovdingane og drabantane hans og hovdingar yver stridsvognene og hestfolket hans.
23  Arbeidsformennene åt Salomo var fem hundrad og femti i talet; dei hadde rådvelde yver det folket som gjorde arbeidet.
24  Med same dotter åt Farao hadde flutt upp frå Davids-staden til det huset han hadde bygt åt henne, gjekk han i veg med å byggja Millo.
25  Tri gonger um året bar Salomo fram brennoffer og takkoffer på det altaret han hadde bygt for Herren, og han brende røykjelse for Herrens åsyn og hadde no huset ferdigt.
26  Kong Salomo bygde og skip i Esjon-Geber, som ligg innmed Elot, på Raudehavs- strandi, i Edoms-landet.
27  På dei skipi sende Hiram røynde sjømenner av folki i lag med folki åt Salomo.
28  Dei for til Ofir og henta gull der, fire hundrad og tjuge talent, og hadde det heim til kong Salomo.
 
 
# Første Kongebok 10
1  Då dronningi i Saba fekk høyra gjetordet um Salomo, det som gjekk um han for Herrens namn skuld, kom ho og vilde prøva han med gåtor.
2  Ho kom til Jerusalem med eit drusteleg fylgje, og førde med seg på kamelar kryddor og ei ovmengd med gull og dyre steinar. Ho steig inn hjå Salomo og tala med han um alt som låg henne på hjarta.
3  Og Salomo tydde alle gåtone hennar; det var ikkje eit einaste ord av det ho sa, som var duld for kongen, so han ikkje kunde tyda det.
4  No såg ho det sjølv, Saba-dronningi, kor vis Salomo var. Og ho såg huset han hadde bygt,
5  rettene på bordet hans, hirdmennene hans der dei sat, og bordsveinen som stod kringum, og klædnaden deira, og skjenkjarsveinane, og den troppi han gjekk upp etter til Herrens hus. Ho var reint frå seg av undring
6  og sa til kongen: So var det då sant det eg høyrde heime i landet mitt um deg og visdomen din!
7  Eg vilde ikkje tru det dei fortalde, fyrr eg kom og fekk sjå det med eigne augo; men no ser eg at dei ikkje hev fortalt meg det halve - din visdom og rikdom gjeng yver alt det eg hev høyrt um deg.
8  Sæle er mennene dine, sæle er desse tenarane dine som allstødt fær standa framfyre deg og høyra visdomen din!
9  Lova vere Herren din Gud, som hadde slik hugnad i deg at han sette deg på Israels kongsstol. Det er av di Herren i all æva hev Israel kjær, at han sette deg til konge, so du skulde fremja rett og rettferd.
10  So gav ho kongen hundrad og tjuge talent gull og ei stor mengd med kryddor og dyre steinar; det hev aldri sidan kome slik ei mengd med kryddor til landet som det Saba-dronningi gav kong Salomo.
11  Elles hadde no og Hiram-skipi, som henta gull frå Ofir, ovmykje sandeltre og dyre steinar med seg derifrå.
12  Av sandeltreet fekk kongen gjort handrev til Herrens hus og kongshuset og citarar og harpor til songarane. Det hev aldri sidan kome so mykje sandeltre til landet eller vorte set her.
13  Kong Salomo gav Saba-dronningi alt det ho hadde hug på og bad um, umfram dei gåvone som det sømde seg for so mektig ein konge å gjeva henne. So tok ho av stad og for heim att til landet sitt saman med tenarane sine.
14  Det gullet som kom inn til Salomo år um anna, vog seks hundrad og seks og seksti talent,
15  umfram avgifti frå kjøpmennene og av kræmarhandelen og frå alle kongane i Arabia og frå landshovdingane.
16  Kong Salomo let gjera tvo hundrad store skjoldar av hamra gull - det gjekk seks hundrad sekel gull med til kvart skjold -
17  og tri hundrad små skjoldar, som og var av hamra gull; til kvar av dei gjekk det med tri minor gull. Alle desse skjoldane sette han i Libanon-skoghuset.
18  Kongen let og gjera ein stor kongsstol av flisbein og klædde han med skirt gull.
19  Kongsstolen hadde seks troppesteg og ein rund topp attantil. På båe sidor av sætet var det stolarmar, og innmed stolarmane stod tvo løvor.
20  På dei seks troppestegi stod det og løver på båe sidone, tolv i talet. Maken til kongsstol hev aldri vore gjord i noko anna kongerike.
21  Alle drykkjestaupi åt kong Salomo var av gull, og alle husgognene i Libanon-skoghuset var og av fint gull. Ingen ting var av sylv; sylvet vart ikkje rekna for noko i Salomos dagar.
22  For kongen hadde Tarsis-skip som for på havet saman med skipi hans Hiram; ein gong tridje kvart år kom Tarsis-skipi heim, ladde med gull og sylv og filsbein og apor og påfuglar.
23  Kong Salomo gjekk framum alle andre kongar på jordi i rikdom og visdom.
24  Frå alle verdsens kantar kom dei og vilde sjå han og høyra visdomen som Gud hadde lagt i hjarta hans.
25  Og alle kom dei med gåvor: sylv og gull og klædebunader og våpen og krydder og hestar og muldyr; so gjorde dei år etter år.
26  Salomo la seg til mange stridsvogner og hestfolk; han hadde fjortan hundrad stridsvogner og tolv tusund hestfolk; av dei la han sume i vognbyane, og sume hadde han hjå seg sjølv i Jerusalem.
27  Kongen gjorde sylvet i Jerusalem likso vanleg som stein, og sedertre likso vanleg som morbærtrei låglandet.
28  Hestane sine fekk Salomo frå Egyptar-land; nokre kjøpmenner som kongen sende av stad, henta tid på tid ein flokk til ein fastsett pris.
29  Kvar vogn som vart førd heim frå Egyptar-land, kom på seks hundrad sylvsekel, og kvar hest på hundrad og femti. Sameleis henta dei vogner og hestar der åt alle hetitarkongane og åt kongane i Syria.
 
 
# Første Kongebok 11
1  Kong Salomo hugla mange framande kvinnor umfram dotter åt Farao - kvinnor som var frå Moab og Ammon og Edom og Sidon og Hetitar-landet,
2  og høyrde til dei heidningfolki som Herren hadde tala um då han sa til Israels-borni: De skal ikkje gjeva dykk i lag med dei, og dei må ikkje koma i hop med dykk*; elles kjem dei visseleg til å venda hjarta dykkar til gudane sine. Desse kvinnone heldt Salomo seg til og elska dei.
3  Han hadde sju hundrad konor med dronningrang og tri hundrad fylgjekonor, og desse konone vende hugen hans.
4  Det var då Salomo vart gamal, at konone hans fekk vendt hjarta hans til andre gudar, so hjarta hans ikkje var heilt med Herren hans Gud, soleis som hjarta åt David, far hans, hadde vore.
5  Salomo fylgde Astarte, sidonarguden, og Milkom, styggedomen åt ammonitane.
6  Han gjorde det som var Herren imot, og fylgde ikkje truge Herren, soleis som David, far hans, hadde gjort.
7  På den tid bygde Salomo ein offerhaug for Kamos, styggedomen åt Moab, på det fjellet som ligg midt for Jerusalem, og for Molok, styggedomen åt Ammons-borni.
8  Det same gjorde han for alle dei framande konone sine, og dei brende røykjelse og ofra til gudane sine.
9  Då vart Herren harm på Salomo for di han hadde vendt hjarta sitt burt frå Herren, Israels Gud, som hadde synt seg for han tvo gonger
10  og skilleg forbode han å fylgja andre gudar; men han hadde ikkje halde seg etter Herrens bod.
11  Og Herren sa til han: Sidan du hev kome på slike tankar og ikkje hev halde den pakti eg gjorde med deg og dei lovene eg gav deg, so vil eg riva riket frå deg og gjeva det til ein av mennene dine.
12  Men for Davids, far dins, skuld vil eg ikkje gjera det medan du sjølv lever; det er son din eg vil riva riket or hendene på.
13  Heile riket vil eg like vel ikkje riva frå han; eitt fylke vil eg gjeva son din for Davids skuld, han som var tenaren min, og for Jerusalems skuld, den byen eg valde meg ut.
14  Og Herren laga det so at ein fiende reiste seg mot Salomo; det var Hadad, ein mann av kongsætti i Edom.
15  For det bar so til at då David var i Edom, og Joab, herhovdingen, drog upp og skulde jorda dei som var falne i striden, slo i hel alle karmenner i Edom
16  - i seks månader heldt Joab seg der med heile Israels-heren, til han hadde rudt ut alle karmenner i Edom -
17  då fekk Hadad rømt saman med nokre edomitar, nokre av mennene åt far hans, og tok vegen Egyptar-land. Hadad var då berre ein smågut.
18  Dei tok ut frå Midian og kom til Paran; derifrå fekk dei med seg nokre menner og kom so til Egyptar-land, til Farao, kongen der, og han gav Hadad eit hus og sytte for kost åt han og let han få jord.
19  Farao fekk stor godvilje for Hadad og let han syster åt kona si - åt dronning Tahpenes - til kona.
20  Med henne fekk Hadad ein son, som dei gav namnet Genubat; Tahpenes vande guten av i huset åt Farao, og sidan vart han verande der millom sønene åt Farao.
21  Då no Hadad fekk spurt i Egyptar-land at David var faren til federne sine, og at Joab, herhovdingen, var avliden, so sa han til Farao: Lat meg få fara heim til mitt eige land!
22  Farao sa: Kva er det som vantar deg her hjå meg sidan du hev slik hug til å fara heim til landet ditt? Han svara: Ingen ting; men eg bed deg: Lat meg få fara!
23  Ein annan fiende som Gud let reisa seg mot Salomo, var Reson Eljadason. Han hadde rømt frå herren sin, Hadadeser, kongen i Soba,
24  og samla folk um seg og vart hovding for ein røvarflokk - det var den gongen David slo dei* i hel. Sidan for dei** til Damaskus og slo seg ned der og gjorde seg til herrar i Damaskus.
25  Han låg i strid med Israel so lenge Salomo levde, og både han og Hadad gjorde Israel skade. Han hata Israel og var konge yver Syria.
26  So var det Jeroboam Nebatsson som reiste seg mot konge. Han var frå Sereda i Efra'ims-fylket; mor hans heitte Serua og var enkja; sjølv var han ein av tenestmennene åt Salomo.
27  At han reiste seg mot kongen, kom seg so: Salomo heldt på og bygde Millo - han vilde fylla opningi i muren ikring byen som bar namn etter David, far hans.
28  No var Jeroboam ein dugande kar, og då Salomo såg at han, so ung som han var gjorde godt verk, sette han han til å hava tilsyn med alt arbeidet som Josefs-ætti laut greida.
29  Då hende det ein gong på den tid at Jeroboam hadde teke ut frå Jerusalem. På vegen møtte han profeten Akia frå Silo, og han* var klædd i ei ny kåpa, og dei var tvo-eine på marki.
30  Då tok Akia den nye kåpa han hadde på seg, reiv henne i tolv stykke
31  og sa til Jeroboam: Tak no du ti av desse stykki! For so segjer Herren, Israels Gud: Eg riv riket ut or hendene på Salomo og gje deg dei ti ættene;
32  berre den eine ætti skal han få hava for Davids skuld, han som var tenaren min, og for Jerusalems skuld, den byen eg valde meg ut or alle Israels fylke.
33  So gjer eg for di dei forlét meg og tilbad Astarte, sidonarguden, og Kamos, Moab-guden, og Milkom, guden åt Ammons-borni, og ikkje gjekk mine vegar eller gjorde det som rett er i mine augo, og ikkje heldt lovene og bodi mine, soleis som David, far hans, gjorde.
34  Like vel vil eg ikkje taka noko av riket frå han sjølv; han skal få vera fyrste so lenge han lever, for Davids skuld, han som var tenaren min - han som eg valde ut, og som heldt seg etter bodi og lovene mine.
35  Men eg vil taka riket frå son hans og gjeva det - dei ti ættene.
36  Ei ætt vil eg gjeva til son hans, so David, tenaren min, alltid skal hava ei lampe lysande* for mi åsyn i Jerusalem, den byen som eg hev valt meg til bustad for namnet mitt.
37  Men deg tek eg fram; du skal råda konge yver alt det hjarta ditt trår etter, og du skal vera konge yver Israel.
38  Og høyrer du på alt det eg segjer til deg, gjeng du mine vegar og gjer det som rett er i mine augo, so du held lovene og bodi mine, som David, tenaren min, gjorde, so skal eg vera med deg og byggja deg eit hus som stend stødt, so som eg gjorde for David, og eg vil gjeva deg Israel.
39  Og Davids-ætti vil eg audmykja for det som er gjort, men ikkje for all tid.
40  Sidan freista Salomo å få drepe Jeroboam; men Jeroboam tok ut og kom seg undan til Egyptar-land, til Sisak, kongen som rådde der*, og han vart verande i Egyptar-land til Salomo var avliden.
41  Det som meir er å segja um Salomo, um alt det han gjorde, og um visdomen hans, det stend skrive i krønikeboki åt Salomo.
42  I fyrti år var Salomo konge i Jerusalem og rådde yver heile Israel.
43  So for han til federne sine og vart gravlagd i byen åt David, far sin, og Rehabeam, son hans, vart konge etter han.
 
 
# Første Kongebok 12
1  Rehabeam for til Sikem; for heile Israels-lyden var kome dit og skulde kåra han til konge.
2  Då Jeroboam Nebatsson høyrde - han var endå i Egyptar-land; han hadde rømt for kong Salomo, og budde soleis i Egyptar-land,
3  men dei sende bod dit og bad han koma heim att - då kom han og heile Israels-lyden og tala soleis til Rehabeam:
4  Far din gav oss ei tung byrd å bera; men lettar no du det harde arbeidet og den tunge byrdi som far din la på oss, so vil me tena deg.
5  Han svara: Gakk burt og bia i tri dagar og kom so hit att til meg! So gjekk folket sin veg.
6  Kong Rehabeam samrådde seg fyrst med dei gamle, som hadde gjort tenesta hjå Salomo, far hans, medan han levde, og spurde dei: Kva svar råder de meg til å gjeva dette folket?
7  Dei svara han so: Lyder du dette folket i dag og lagar deg etter dei og gjev dei gode ord til svar, so kjem dei til å vera tenarane dine for all tid.
8  Men han brydde seg ikkje den rådi dei gamle gav han; han spurde dei unge til råds, dei som hadde vakse upp saman med han og no gjorde tenesta hjå han,
9  og sa til dei: Kva svar råder de til at me skal gjeva dette folket som kom og sa til meg: Du lyt letta den byrdi far din la på oss?
10  Og dei unge, som hadde vakse upp saman med han, svara: So skal du segja til dette folket som kom til deg og sa: Far din gav oss ei tung byrd å bera; gjer no du det lettare for oss - so skal du svara dei: Litlefingeren min er tjukkare enn mjødmane åt far min;
11  hev no far min lest ei tung byrd på dykk, so skal eg gjera henne tyngre; hev far min tukta dykk med svepor, so skal eg skal tukta dykk med skorpionar.
12  Tridje dagen kom Jeroboam og heile lyden til Rehabeam, etter di kongen hadde sagt: Kom hit att til meg um tri dagar!
13  Då gav han dei eit hardt svar - han vyrde ikkje den rådi dei gamle hadde gjeve han,
14  men svara so som dei unge hadde rådt han til: Hev far min lagt ei tung byrd på dykk, so skal eg skal gjera henne tyngre; hev far min tukta dykk med svepor, so skal eg tukta dykk med skorpionar.
15  Kongen høyrde ikkje på folket; for Herren laga det so, av di han vilde det ordet skulde sannast som han hadde havt Akia frå Silo til å tala Jeroboam Nebatsson.
16  Då no heile Israels-lyden såg at kongen ikkje vilde høyra på dei, gav dei han sovore svar: Kva deil hev me i David? Me hev ingen lut i Isai-sonen. Heim til tjeldi dine, Israel! Sjå no sjølv til huset ditt, David! So for Israels-lyden heim att.
17  Berre yver dei Israels-borni som budde i Juda-byane, vart Rehabeam konge.
18  Kong Rehabeam sende Adoniram i veg, han som hadde tilsyn med arbeidsfolket; men Israels-lyden steina han i hel, og Rehabeam sjølv laut stiga upp i vogni si det snøggaste han vann og røma til Jerusalem.
19  Soleis fall Israel frå Davids hus, og soleis hev det vore til denne dag.
20  Då det spurdest at Jeroboam var komen heim att, sende heile Israels-lyden bod etter han og kalla han til tings; der kåra dei han til konge yver heile Israel. Det var ingen utan Juda-ætti som heldt seg til Davids hus.
21  Med same Rehabeam kom til Jerusalem, samla han heile Judas hus og Benjamins-ætti, hundrad og åtti tusund utvalde hermenner; dei skulde strida mot Israels hus og vinna riket att åt Rehabeam Salomoson.
22  Då kom Guds ord til Semaja, gudsmannen, og det lydde so:
23  Seg til Rehabeam Salomoson, kongen i Juda, og til heile Judas og Benjamins hus og alt hitt folket:
24  So segjer Herren: De skal ikkje fara upp og strida mot Israels-sønene, brørne dykkar. Far heim att, kvar til sitt hus! For det som hev hendt, er kome frå meg. Då lydde dei Herrens ord og for heim att, som Herren hadde sagt.
25  Jeroboam bygde Sikem i Efra'ims-fjelli um til ei borg og busette seg der. Sidan flutte han burt ifrå Sikem og bygde Pnuel um til ei borg.
26  Og Jeroboam tenkte med seg: Riket kunde snart koma attende til Davids hus!
27  Skal dette folket fara upp til Jerusalem og bera fram offer i Herrens hus, kjem dei atter til å venda seg til den gamle drotten deira, Rehabeam, kongen i Juda, og so kjem dei til å drepa meg og gjeva seg under Rehabeam, Juda-kongen att.
28  Kongen heldt råd, og so gjorde han tvo gullkalvar og sa til folket: No hev de lenge nok fare upp til Jerusalem! Sjå her er gudane dine, Israel, dei som førde deg upp frå Egyptar-landet.
29  Den eine gullkalven sette han upp i Betel, den andre i Dan.
30  Dette vart eit upphav til synd; folket gjekk radt til Dan og steig fram for den eine av dei.
31  Jeroboam bygde og hus på offerhaugane og sette kven han vilde til prestar, endå dei ikkje var av Levi-ætti.
32  Den femtande dagen i åttande månaden skipa han ei høgtid liksom lauvhyttehelgi i Juda*; då ofra han på altaret. So gjorde han i Betel; han ofra til kalvane han hadde laga, og dei mennene han hadde sett til offerhaug-prestar, let han gjera tenesta i Betel,
33  og han ofra på det altaret han hadde bygt i Betel - det var femtande dagen i den åttande månaden, den månaden han hadde valt etter eige hovud. Då skipa han ei høgtid for Israels-borni og ofra på altaret og brende røykjelse.
 
 
# Første Kongebok 13
1  Men best som Jeroboam stod innmed altaret og skulde brenna røykjelse, kom det etter Herrens vilje ein gudsmann frå Juda til Betel
2  og ropa etter Herrens bod burt imot altaret: Altar! Altar! So segjer Herren: Ein son skal verta fødd åt Davids hus; Josias skal han heita; på deg skal han ofra offerhaug-prestane som, brenner røykjelse på deg; mannebein skal dei brenna på deg.
3  Samstundes varsla han eit teikn og sa: Det skal de hava til teikn på at Herren hev tala: Altaret skal rivna, og oska som er på det, skal spreidast utyver.
4  Som no kong Jeroboam høyrde dei ordi som gudsmannen ropa burtimot altaret i Betel, rette han ut handi frå altaret og sa: Tak han! Då visna handi som han rette ut imot gudsmannen, og han kunde ikkje taka henne til seg att.
5  Men altaret rivna, og den feite oska vart spreidd utyver frå altaret. Det var teiknet som gudsmannen hadde varsla etter Herrens bod.
6  Då tok kongen til ords og sa til gudsmannen: Gode, sjå um du kann få blidka Herren din Gud, og bed for meg at eg må kunna taka handi til meg att. Og gudsmannen bad til Herren og fekk blidka han; då kunde kongen taka handi til seg att - ho vart som ho hadde vore.
7  Sidan sa kongen til gudsmannen: Ver med meg heim og kveik deg litt og lat meg få gjeva deg ei gåva!
8  Men gudsmannen svara: Um du gav meg halve huset ditt, so vilde eg endå ikkje vera med deg heim. På denne staden vil eg korkje eta mat eller drikka noko;
9  for so var det bodet eg fekk av Herren: Du skal ikkje eta eller drikka* noko og ikkje fara heim att den vegen du kom.
10  So gjekk han burt att, men tok ei onnor leid og for ikkje heim att same vegen han var komen til Betel.
11  I Betel budde det ein gamal profet, og son hans kom og fortalde han alt det gudsmannen hadde gjort i Betel den dagen, og kva han hadde sagt til kongen. Då dei* hadde fortalt det til far sin,
12  spurde han: Kva veg tok han? For sønene viste han kva veg han hadde teke, den gudsmannen som var komen frå Juda.
13  Då sa han til dei: Sala asnet for meg! Dei sala asnet, og han sette seg uppå
14  og reid av stad etter gudsmannen. Han fann han sitjande under ei terebinta og sa til han: Er du den gudsmannen som er komen frå Juda? Han svara: Ja, det er eg.
15  Då sa hin: Ver med meg heim og få deg litt mat!
16  Men gudsmannen svara: Eg kann ikkje fylgja deg attende og stiga inn hjå deg; eg vil korkje eta eller drikka noko saman med deg på denne staden.
17  For det var sagt meg i eit ord frå Herren: Du skal ikkje eta eller drikka noko der og ikkje fara heim att den vegen du kom.
18  Då sa hin: Eg og er profet liksom du; og ein engel kom til meg med bod frå Herren og sa: Hav han med deg heim, so han kann få seg mat og drikka. Men då han sa det, laug han for han.
19  So vart gudsmannen med han heim og åt og drakk i huset hans.
20  Medan dei sat til bords, kom Herrens ord til profeten som hadde havt hin med seg heim,
21  og han ropa til han - til gudsmannen som var komen frå Juda -: So segjer Herren: Etter di du trassa Herrens ord og ikkje heldt deg etter det bodet som Herren din Gud hadde gjeve deg,
22  men snudde um og åt og drakk på den staden der han hadde sagt at du ikkje skulde eta eller drikka noko, so skal liket ditt ikkje koma i gravi åt federne dine.
23  Då han no hadde ete og drukke, sala hin asnet for han for profeten som han hadde havt med seg heim -
24  og han tok av stad. Men på vegen kom det ei løva imot han og drap han. Sidan låg liket hans og slog på vegen, og asnet stod der innmed, løva vart og standane innmed liket.
25  Best det var, kom det nokre karar framum. Dei såg liket som låg og slong på vegen, og løva som stod innmed liket, og då dei kom til byen der den gamle profeten budde, so sa dei frå um det der.
26  Då profeten som hadde havt mannen med seg heim frå vegen, fekk høyra det, sa han: Det er den gudsmannen som trassa Herrens ord; difor let Herren løva taka han, og ho hev rive han sund og drepe han, etter det ordet Herren hadde tala til han.
27  So sa han til sønene sine: Sala asnet for meg! Dei so gjorde,
28  og han tok av stad og fann liket liggjande på vegen og asnet og løva standane innmed det; løva hadde ikkje ete liket og ikkje rive sund asnet.
29  Då tok profeten den drepne gudsmannen og la han på asnet og hadde han med seg heim; og den gamle profeten gjekk inn i byen og vilde halda syrgjehøgtid etter han og gravleggja han.
30  Han la liket hans i si eigi grav, og dei heldt syrgjehøgtid og ropa: Ai, ai, bror!
31  Då han hadde gravlagt han, sa han til sønene sine: Når eg døyr, skal de leggja meg i den gravi som gudsmannen ligg i. De skal leggja beini mine jamsides med hans.
32  For visst kjem det til å sannast det ordet han på Herrens bod ropa mot altaret i Betel og mot alle heilagdomane på offerhaugane i Samaria-byane.
33  Trass i denne hendingi vende ikkje Jeroboam um frå si vonde veg, men heldt fram med å setja kven han vilde av folket til prestar på offerhaugane; han fyllte hendene* åt alle som hadde hug til det, so dei vart prestar ved haugane.
34  Dette vart upphav til synd for Jeroboams hus og årsak til at det vart øydt og utrudt av jordi.
 
 
# Første Kongebok 14
1  I same tidi vart Abia, son åt Jeroboam, sjuk.
2  Då sa Jeroboam åt kona si: Kjære deg, tak og klæd deg ut, so ingen kann sjå at du er kona åt Jeroboam, og gakk so til Silo! Der du veit Akia, profeten, bur, han som spådde at eg skulde verta konge yver dette folket.
3  Tak med deg ti brød og nokre kakor og ei krukke med honning og gakk til han; so segjer han deg nok korleis det kjem til å ganga med guten.
4  Kona gjorde som han bad; ho ferda seg til og for til Silo og kom til huset åt Akia. Akia hadde mist synet; augo hans hadde stivna av di han var so gamal.
5  Men Herren hadde sagt til han: No kjem kona åt Jeroboam og vil høyra kva du segjer um son hennar; for han er sjuk. Då skal du segja so og so til henne. Men når ho kjem, læst ho vera ei onnor.
6  Då Akia høyrde ljoden av fotstegi hennar i døri, sa han: Kom inn, du kona åt Jeroboam! Kvifor læst du då vera ei onnor? Eg hev so tung ein bodskap å bera fram til deg.
7  Gakk og seg til Jeroboam: So segjer Herren, Israels Gud: Eg lyfte deg ut or folket og sette deg til fyrste yver Israel, folket mitt,
8  eg reiv riket frå Davids hus og gav deg det. Men du hev ikkje vore som David, tenaren min; han heldt bodi mine og fylgde meg av alt sitt hjarta, so han berre gjorde det som rett var i mine augo;
9  men du hev bore deg verre åt enn alle som hev vore fyre deg; du gjekk av og gjorde deg andre gudar og støypte bilete, so du harma meg, og meg hev du kasta attum ryggen din.
10  Difor vil eg føra ulukke yver Jeroboams hus og rydja ut kvar karmann i ætti hans både myndige og umyndige i Israel, og eg vil sopa etter Jeroboams hus, liksom når ein sopar burt skarn, til det er heiltupp ute med han.
11  Den av Jeroboams-ætti som døyr i byen, skal hundane eta upp, og den som døyr utpå marki, skal fuglane eta upp; for soleis hev Herren tala.
12  Gjev no du deg på heimvegen! I det belet du set foten din i byen, døyr barnet.
13  Heile Israel skal halda syrgjehøgtid etter han og fylgja han til jordi. For han var den einaste av Jeroboams hus som skal koma i grav; for han var den einaste i ætti som Herren, Israels Gud, tyktest finna noko godt hjå.
14  Men Herren vil reisa upp åt seg ein konge yver Israel som skal rydja ut Jeroboams hus same dagen. Eller kva segjer eg? - alt no hev det hendt.
15  Og Herren skal slå Israel, so dei vert liksom sevet som svagar hit og dit i vatnet; han skal rykkja Israel upp or dette gode landet som han gav federne deira, og spreida dei ikring på hi sida åt elvi, for di dei hev gjort seg Astarte-bilete og harma Herren;
16  han skal gjeva Israel i fiendevald for dei syndene skuld som Jeroboam hev gjort og hev fenge Israel til å gjera.
17  Då tok kona hans Jeroboam ut og for heim att til Tirsa. I det same ho steig dørstokken i huset, slokna guten.
18  Dei bar han til gravi, og heile Israel heldt syrgjehøgtid etter han, soleis som Herren hadde havt profeten Akia, tenaren sin, til å segja.
19  Det som meir er å segja um Jeroboam, um herferdene hans, og um styringi hans, det stend skrive i krønikeboki åt Israels-kongane.
20  Det var tvo og tjuge år Jeroboam rådde for riket. So for han til federne sine, og Nadab, son hans, vart konge etter han.
21  I Juda rådde Rehabeam, son åt Salomo. Han var ein og fyrti år gamal då han vart konge, og styrde i syttan år i Jerusalem, den byen som Herren hadde valt ut or alle Israels-fylki og gjort til bustad for namnet sitt. Mor hans heitte Na'ama og var frå Ammon.
22  Juda-folket gjorde det som Herren mislika; med syndene dei gjorde, eggja dei han til brennhug meir enn federne deira hadde gjort.
23  Dei og bygde seg offerhaugar og sette upp minnestolpar og Astarte-bilete på kvar høg bakke og under kvart grønt tre;
24  det fanst jamvel folk i landet som vigde seg til skjøkjelivnad i avgudshusi*. Dei tok etter alt det stygge som gjekk fyre seg hjå dei heidningfolki som Herren hadde drive burt for Israels-borni.
25  So hende det i femte året av Rehabeams kongedøme at Sisak, kongen i Egyptar-land, drog upp mot Jerusalem.
26  Han tok både dei skattane som låg i Herrens hus, og dei som var i kongshuset - alt saman tok han. Like eins tok han alle gullskjoldane som Salomo hadde kosta.
27  I staden for dei fekk kong Rehabeam gjort koparskjoldar og sette hovdingane for drabantane som heldt vakt i slottsporten, til å taka vare på dei.
28  Og kvar gong kongen gjekk inn i Herrens hus, bar drabantane desse skjolda og tok dei so med seg attende til vaktstova.
29  Det som meir er å segja um Rehabeam og alt det han gjorde, det stend skrive i krønikeboki åt Juda-kongane.
30  Millom Rehabeam og Jeroboam var det ufred heile tidi.
31  So for Rehabeam til federne sine. Han vart gravlagd hjå federne i Davids-staden. Mor hans heitte Na'ama og var frå Ammon. Abiam, son hans, vart konge etter han.
 
 
# Første Kongebok 15
1  I det attande styringsåret åt Jeroboam Nebatsson vart Abia konge yver Juda-riket.
2  Han styrte i Jerusalem i tri år. Mor hans heitte Ma'aka og var dotter åt Absalom.
3  Han for fram etter same syndefulle vegen som faren hans hadde fylgt fyre hans tid og hjarta hans var ikkje heilt med Herren hans Gud, som hjarta åt David, ættefar hans, hadde vore.
4  Men for Davids skuld let Herren hans Gud ei lampe lysa for han i Jerusalem, med di han lyfta upp son hans etter han, og let Jerusalem få standa,
5  for di David gjorde det som rett var i Herrens augo, og aldri i heile sitt liv veik ifrå noko av det han hadde sett han fyre, so nær som i det som hende med Uria, hetiten.
6  Millom Rehabeam og Jeroboam var det ufred so lenge han levde.
7  Det som meir er å segja um Abiam og alt det han gjorde, det stend skrive i krønikeboki åt Juda-kongane. Millom Abiam og Jeroboam var det og ufred.
8  So for Abia til federne sine, og dei gravla han i Davids-staden. Asa, son hans, vart konge etter han.
9  I tjuande året av Jeroboams kongedøme i Israels-riket vart Asa konge yver Juda-riket.
10  Han styrde i Jerusalem i ein og fyrti år. Mor* hans heitte Ma'aka; og var dotter åt Absalom.
11  Asa gjorde det som rett var i Herrens augo, liksom David, far hans, hadde gjort.
12  Han dreiv skjøkjesveinane ut or landet og fekk burt alle dei ufyselege avgudane som federne hans hadde laga.
13  Han tok jamvel dronningrangen frå Ma'aka, mor si, for di ho hadde gjort eit grysjeleg avgudsbilete for Astarte. Dette grysjelege biletet hennar hogg han ned og brende det upp i Kidronsdalen.
14  Men offerhaugane vart ikkje nedlagde; like vel var hjarta åt Asa heilt med Herren so lenge han levde.
15  Dei gåvone som far hans hadde helga Herren, og dei han sjølv hadde helga, flutte han inn i Herrens hus, både sylv og gull og andre ting.
16  Millom Asa og Basea, kongen i Israels-riket, var det ufred so lenge dei levde.
17  Basea, Israels-kongen, gjorde ei herferd mot Juda og bygde festningsverk i Rama, so ingen skulde fara frå eller til Asa, Juda-kongen.
18  Då tok Asa fram alt sylv og gull som var att i skattkammeri i Herrens hus, og like eins skattane i kongsgarden; han gav dei i hendene på mennene sine og sende dei til Benhadad, kongen i Syria, som budde i Damaskus og var son åt Tabrimmon og soneson åt Hesjon; bodet dei skulde bera fram, var so:
19  Du veit det er eit samband millom meg og deg, som det var millom far min og far din. Her sender eg deg noko sylv og gull i gåva. Brjot no sambandet ditt Basea, Israels-kongen, so han lyt hava seg burt ifrå meg.
20  Benhadad gjorde som Asa bad han; han sende herhovdingane sine mot Israels-byane og hertok Ijon og Dan og Abel-Bet-Ma'aka og heile Kinneret, attåt alt Naftali-landet.
21  Då Basea fekk bod um det, heldt han upp med å byggja festningsverk i Rama og gav seg til i Tirsa.
22  Men kong Asa baud ut heile Juda-lyden - ingen vart friteken - og dei førde burt steinane og timberet som Basea hadde nytta til festningsarbeidet i Rama; med det bygde so Asa festningsverk i Geba i Benjamins-fylket og i Mispa.
23  Det som meir er å segja um Asa, um alle storverki hans og alt det han elles gjorde, og um byane han bygde, det stend skrive i krønikeboki åt Juda-kongane. Men på sine gamle dagar fekk han ein sjukdom i føtene.
24  So for Asa til federne sine og vart gravlagd hjå federne sine i byen åt David, far sin, og Josafat, son hans, vart konge etter han.
25  I andre året av Asas kongedømme i Juda-riket vart Nadab, son åt Jeroboam, konge i Israel, og han rådde for Israelsriket i tvo år.
26  Han gjorde det som Herren mislika; og fylgde vegen åt far sin og heldt fram med same syndi som far hans hadde gjort og fenge Israel til å gjera.
27  Men Basea Akiason av Issakars-ætti, fekk til ei samansverjing imot han og slo han i hel burtmed Gibbeton, ein by som høyrde filistarane til - Nadab og heile Israels-heren låg då der burte og hadde kringsett byen.
28  Det var i tridje året av Asas kongedøme i Juda-riket at Basea drap Nadab og so vart konge i staden hans.
29  Då han var vorte konge, slo han i hel heile Jeroboams hus; han sparte ikkje eit einaste liv i kongsætti, men rudde dei heiltupp ut. Då vart det sanna det ordet som Herren hadde havt Akia frå Silo, tenaren sin, til å tala.
30  Dette hende for dei syndene skuld som Jeroboam hadde gjort og fenge Israel til å gjera, og for di han hadde harma Herren, Israels Gud.
31  Det som meir er å segja um Nadab og alt det han gjorde, det stend skrive i krønikeboki åt Israels-kongane.
32  Millom Asa og Basea, kongen i Israel, var det ufred so lenge dei levde.
33  I det tridje året av Asas kongedøme i Juda-riket, vart Basea, son åt Akia, konge yver heile Israel i Tirsa og det var han fire og i tjuge år.
34  Han gjorde det som Herren mislika, og heldt fram i same leidi som Jeroboam og med same syndi som han hadde gjort og fenge Israel.
 
 
# Første Kongebok 16
1  Då kom Herrens ord til Jehu Hananison um Baesa, og det lydde so:
2  Eg lyfte deg upp or dusti og sette deg til fyrste yver Israel, folket mitt; men du hev halde fram i same leidi som Jeroboam og fenge Israel, folket mitt, til å synda, so dei vekkjer vreiden min med syndene sine.
3  Difor vil eg no sopa etter Baesa og huset hans og fara med huset ditt som eg gjorde med huset til Jeroboam Nebatsson.
4  Den av Baesas ætt som døyr i byen, skal hundane eta upp, og den som døyr utpå marki, skal fuglane eta upp.
5  Det som meir er å segja um Baesa, um det han gjorde, og um storverki hans, det stend skrive i krønikeboki åt Israels-kongane.
6  So for Baesa til federne sine og vart gravlagd i Tirsa, og Ela, son hans, vart konge etter han.
7  Men Herrens ord hadde alt gjenom profeten Jehu Hananison nått Baesa og hans hus, ikkje berre for alt det vonde han hadde gjort for Herrens augo, med di han vekte vreiden hans på same vis som Jeroboams-ætti, men og for di han hadde tynt heile den ætti.
8  Det var i seks og tjugande året av Asas kongedøme i Juda-riket at Ela Baesason vart konge yver Israel i Tirsa, og det var han i tvo år.
9  Men ein av mennene hans som heitte Simri og var hovding for helvti av stridsvognene, fekk åt ei samansverjing mot han, ein gong han var i Tirsa og drakk seg eit rus hjå Arsa, slottshovdingen der,
10  kom Simri dit og slo han i hel - det var i sju og tjugande året av Asas kongedøme i Juda-riket - og so vart han sjølv konge i hans stad.
11  Og med det same han hadde teke kongsnamn og sessa seg i kongsstolen, øydde han heile Baesas hus. Han sparte ikkje ein einaste karmann av ætti, korkje av dei næmaste skyldfolket eller venene hans.
12  Soleis gjorde Simri ende på heile Baesas hus; då vart det sanna det ordet som Herren hadde havt profeten Jehu til å tala til Baesa -
13  for alle dei syndenes skuld som Baesa og Ela, son hans, hadde gjort og fenge Israel til å gjera, so dei harma Herren, Israels Gud, med dei inkjeslege gudane sine.
14  Det som meir er å segja um Ela og alt det han gjorde, det stend skrive i krønikeboki åt Israels-kongane.
15  Det var i sju og tjugande året av Asas kongedøme i Juda-riket, at Simri vart konge. Han rådde i Tirsa i sju dagar, medan herfolket låg i læger ikring Gibbeton, filistarbyen.
16  Men då dei i lægret fekk spurt at Simri hadde fenge til ei samansverjing og slege kongen i hel, då kåra heile Israel i lægret Omri, ein av herhovdingane, til konge yver Israelsriket.
17  So drog Omri upp frå Gibbeton med heile Israels-heren, og dei kringsette Tirsa.
18  Og då Simri såg at byen var teken, drog han inn i slottsborgi og brende slottet upp yver hovudet på seg og døydde -
19  for dei syndene som han fekk å svara for då han gjorde det som var Herren imot og heldt fram i same leidi som Jeroboam og med same syndi som han gjorde, so han fekk Israel til å synda.
20  Det som meir er å segja um Simri og den samansverjingi han fekk til, det stend skrive i krønikeboki åt Israels-kongane.
21  Sidan kløydest folket - Israel - i tvo hopar; den eine helvti av folket heldt med Tibni Ginatsson og tok han til konge; den andre helvti heldt med Omri.
22  Men dei som heldt med Omri, fekk yvertaket yver dei som heldt med Tibni Ginatsson. So døydde Tibni, og Omri vart konge.
23  Det var i ein og trettiande året av Asas kongedøme i Juda-riket at Omri vart konge i Israel, og det var han i tolv år. I Tirsa styrte han i seks år.
24  So kjøpte han Samaria-fjellet av Semer for tvo talent sylv; på det fjellet bygde han ein by og kalla han Samaria etter Semer, som hadde ått fjellet.
25  Omri gjorde det som Herren mislika; han for jamvel verre åt enn alle dei som hadde vore fyre han.
26  Han heldt allstødt fram leidi som Jeroboam Nebatsson og med same syndene som han hadde gjort og fenge Israel til å gjera, so dei harma han Herren, Israels Gud, med dei inkjeslege gudane sine.
27  Det som meir er å segja um Omri, um det han gjorde, og um storverki hans, det stend skrive i krønikeboki åt Israels-kongane.
28  So for Omri til federne sine og vart gravlagd i Samaria, og Akab, son hans, vart konge etter han.
29  Det var i åtte og trettiande året av Asas kongedøme i Juda-riket at Akab Omrison vart konge yver Israels-riket, og han sat konge yver Israel i Samaria i tvo og tjuge år.
30  Akab Omrison gjorde Herren endå meir imot enn alle dei som hadde vore fyre han.
31  Det var ikkje berre det at han heldt fram med same syndene som Jeroboam Nebatsson, men han tok Jesabel, dotter åt Etba'al, sidonarkongen, til kona og gav seg til å dyrka Ba'al og tilbeda han.
32  I det Ba'als-templet han hadde bygt i Samaria, reiste han eit altar for Ba'al.
33  Akab fekk og laga ein Astarte-bilete, og han gjorde endå meir som harma Herren, Israels Gud; han for verre åt enn nokon av dei Israels-kongane som hadde vore fyre han.
34  I Akabs tid bygde Hiel frå Betel upp att Jeriko. Då han tufta, kosta det han Abiram, eldste son hans, og då han sette upp portane, kosta det han Segub, yngste son hans. Då vart det sanna det ordet Herren hadde tala gjenom Josva Nunsson.
 
 
# Første Kongebok 17
1  Elias frå Tisbe, ein av dei som hadde flutt inn i Gilead, kom ein dag til Akab og sa: So visst som Herren, Israels Gud, lever, han som eg tener seint og tidleg: Det skal ikkje koma anten dogg eller regn i desse åri fyrr eg segjer det.
2  Då kom Herrens ord til han Elias, og det lydde so:
3  Far burt herifrå, taka vegen mot aust og løyn deg attmed Kritbekken austanfor Jordan!
4  Du kann drikka av bekken, og eg hev sagt til ramnane at dei skal syta for mat åt deg.
5  So tok han ut og gjorde som Herren hadde sagt; han gjekk til Kritbekken, austanfor Jordan, og der gav han seg til.
6  Og ramnane bar brød og kjøt til han um morgonen, og brød og kjøt um kvelden, og han drakk av bekken.
7  Men då det leid um ei tid, turka bekken burt, av di det kom ikkje regn i landet.
8  Då kom Herrens ord til han, og det lydde so:
9  Tak ut og gakk til Sarepta, som høyrer til Sidon, og gjev deg til der! Eg hev sagt til ei enkja som bur der, at ho skal syta for mat til deg.
10  Då tok han i vegen og gjekk til Sarepta. Då han kom til byporten, fekk han sjå ei enkja som gjekk og sanka ved. Han ropa til henne og sa: Kjære deg, henta ein liten grand vatn åt meg i ei skål, so eg fær drikka!
11  So ho gjekk og vilde henta vatn åt han; då ropa han etter henne: Kjære, tak med deg eit stykke brød til meg!
12  Ho svara: So visst som Herren din Gud lever: Eg eig ikkje so mykje som ei brødskiva; eg hev berre ein neve mjøl i krukka og eit grand olje i krusi, og no gjeng eg her og sankar eit par vedpinnar og vil ganga heim og laga det til åt meg og son min; so vil me eta det og leggja oss til å døy.
13  Då sa Elias til henne: Du tarv ikkje ottast; gakk heim og laga det til, som du hev sagt, men baka fyrst eit lite kakebrød av det, og kom ut åt meg med det! Sidan kann du laga til noko åt deg og son din.
14  For so segjer Herren, Israels Gud: Mjølkrukka skal ikkje verta tom, og oljen skal ikkje trjota i krusi til den dagen kjem då Herren sender regn på jordi.
15  Då gjekk ho og gjorde som Elias hadde sagt, og sidan hadde dei mat i lang tid, både han og ho og folket hennar;
16  mjølkrukka vart ikkje tom, og oljen traut ikkje i krusi - det sanna seg det ordet som Herren hadde havt Elias til å tala.
17  Ei tid etter at dette hadde gjenge for seg, bar det so til at son åt denne kona - åt henne som åtte huset - vart sjuk. Og sjukdomen tok han so hardt at um eit bel var det ikkje livsande att i han.
18  Då sa ho til Elias: Kva vil du her hjå meg, gudsmann? Du er komen og vil minna meg um synda mi, so guten min skal døy.
19  Han svara: Lat meg få son din! So tok han guten or fanget hennar, bar han upp på høgloftet, som han heldt til i, og la han på sengi si.
20  So ropa han til Herren og sa: Herre, min Gud! Hev du no og ført ulukka yver denne enkja som eg fær bu hjå, og late son hennar døy?
21  Og han tøygde seg tri gonger burtyver barnet og ropa til Herren: Herre, min Gud! Lat sjeli åt dette barnet koma attende til det!
22  Og Herren høyrde bøni hans Elias - sjeli åt barnet kom attende, so det livna upp att.
23  So tok Elias barnet og bar det frå høgloftet og inn i stova og let mori få det att; og han sa: Sjå, son din lever!
24  Då sa kona til Elias: No veit eg at du er ein gudsmann, og at Herrens ord i din munn er sanning.
 
 
# Første Kongebok 18
1  So var det ei lang tid etter - det leid på tridje året - då kom Herrens ord til Elias, og det lydde so: Gakk av stad og te deg fram for Akab, so vil eg senda regn ned på jordi.
2  Då tok Elias i vegen og steig fram for Akab. Det var eit hard uår og stor naud i Samaria.
3  Då kalla Akab Obadja, slottshovdingen sin, fyre seg. Obadja var ein mann som hadde stor age for Herren.
4  Den gongen Jesabel rudde ut Herrens profetar, hadde han teke hundrad profetar og løynt dei i tvo hellerar, femti mann i kvar heller, og sytte for mat og drikke åt dei.
5  No sa Akab til han: Far igjenom landet til alle kjeldor og bekker! Kann henda me då finn gras, so me kann halda liv i hestar og muldyr og ikkje tarv slakta noko av buskapen.
6  So skifte dei landet millom seg, so kvar fekk sin lut å fara yver; Akab for på ei leid for seg og Obadja på ei onnor leid.
7  Som no Obadja gjekk frametter vegen, fekk han sjå Elias som kom i mot han. Med det same han drog kjensel på han, kasta han seg å gruve og sa: Er det du, herre Elias?
8  Han svara: Ja; gakk og seg til herren din: Elias er her.
9  Då sa hin: Kva vondt hev eg gjort, sidan du vil gjeva tenaren din i hendene på Akab og lata han drepa meg?
10  So visst som Herren din Gud lever: Det finst ikkje eit folk eller rike utan herren min hev sendt bod dit og spurt etter deg; når dei so svara at du ikkje var der, let han det riket og det folket gjera eiden på at dei ikkje hadde funne deg -
11  og so segjer du: Gakk og seg herren din: Elias er her!
12  Når eg no skils med deg, gjeng det vel so at Herrens Ande tek deg og fører deg burt til ein stad eg ikkje veit um; kjem eg so til til Akab med bod frå deg, og han då ikkje finn deg, so drep han meg. Og tenaren din hev då ottast Herren alt ifrå ungdomen.
13  Hev dei ikkje sagt deg, herre, kva eg gjorde då Jesabel drap Herrens profetar? Då løynde eg hundrad mann av dei i tvo hellerar, femti i kvar heller, og sytte for mat og drikka åt dei.
14  Og no segjer du: Gakk og seg til herren din: Elias er her. Men då drep han meg!
15  Då sa Elias: So visst som Herren, allhers Gud, lever, han som eg tener seint og tidleg: I denne dag skal eg te meg fram for Akab.
16  So gjekk Obadja sin veg. Han møtte Akab og bar fram bodet; og Akab gjekk og i vegen, vilde møta Elias.
17  Med det same Akab vart var Elias, sa han: Er du her, du som fører ulukke yver Israel?
18  Elias svara: Det er ikkje eg som hev ført ulukke yver Israel, men du og ætti di, med di de hev vendt dykk frå Herrens bod og fylgt Ba'alane.
19  Men send no bod ikring og få heile Israel til å samla seg hjå meg på Karmel-fjellet, og like eins dei fire hundrad og femti Ba'als-profetane og dei fire hundrad Astarte-profetane som gjeng til bords hjå Jesabel!
20  So sende Akab bod ikring til alle Israels-borni og stemnde profetane i hop til Karmel-fjellet.
21  Då steig Elias fram for heile landslyden og sa: Kor lenge vil de halta til båe sidor? Er Herren Gud, so hald dykk til han, og er Ba'al Gud, so hald dykk til han! Men folket svara ikkje eit ord.
22  Då sa Elias til folket: Eg er den einaste som er att av Herrens profetar; men Ba'als-profetane er fire hundrad og femtimann.
23  Lat oss no få tvo uksar; so må dei velja seg den eine uksen, lema han sund og leggja han på veden, men dei må ikkje kveikja eld på; og eg skal laga til hin uksen og leggja han på veden, men ikkje kveikja eld.
24  Kalla so de på guden dykkar, so vil eg kalla på Herren, og den guden som då svarar med eld, han er det som er Gud. Då svara heile folket: Det var vel tala!
25  So sa Elias til Ba'als-profetane: Vel dykk ein av uksane! De skal ofra fyrst, sidan de er dei fleste! Kalla so på guden dykkar, men kveik ikkje eld!
26  So tok dei den uksen han hadde gjeve dei, og laga han til og kalla på Ba'al frå morgon til middags og ropa. Svar oss, Ba'al! Men det høyrdest ingi røyst; det var ingen som svara. - Medan hinka dei kringum altaret dei hadde reist.
27  Då det var middag vorte, tok Elias til å spotta dei og sa: Ropa høgare! Me veit han er Gud; men no sit han vel og tenkjer, eller han hev gjenge for seg sjølv eller er ute og ferdast; kann henda han søv - då vaknar han vel.
28  Då ropa dei endå høgare og rispa seg med sverd og spjot, som dei hadde for vis, til blodet sila av dei.
29  Då det leid yver middag, tok dei til å rasa, so heldt dei på til burtimot det belet då matofferet vert frambore. Men det høyrdest ingi røyst; det var ingen som svara, og ingen som ansa dei.
30  Då sa Elias til folkemugen: Kom hit til meg! Og alt folket gjekk burtåt han. So sette han i stand Herrens altar, som var nedrive.
31  Han tok tolv steinar etter talet på dei folkegreinene som var ætta frå sønene åt Jakob, han som Herren hadde tala desse ordi til: Israel skal du heita.
32  Av dei steinane bygde han eit altar i Herrens namn, og rundt ikring altaret gjorde han ei veit so stor at ho svara til ein åker som tok tvo mål sæde.
33  Han la veden til rettes og lema sund uksen og la han ovanpå veden.
34  So sa han: Fyll fire krukkor med vatn og aus det ut yver brennofferet og veden! Og han sa: Gjer det ein gong til! So gjorde dei det andre gongen. Då sa han: Gjer det endå ein gong! So gjorde dei det tridje gongen.
35  Vatnet rann rundt ikring altaret. Jamvel veiti fyllte han med vatn.
36  Ved det belet matofferet vert frambore, steig Elias, profeten, fram og sa: Herre, Abrahams, Isaks og Israels Gud! Lat det verta kunnigt i dag at du er Gud i Israel, at eg er tenaren din, og at det er på ditt ord eg hev gjort alt dette!
37  Svara meg, Herre, svara meg, so dette folket kann sjå at du, Herre, er Gud, og at du vender hjarta deira attende åt deg!
38  Då for Herrens eld ned og øydde både brennofferet og veden og steinane og moldi, og sleikte upp vatnet som var i veiti.
39  Då folket såg det, kasta dei seg å gruve og ropa: Det er Herren som er Gud! Det er Herren som er Gud!
40  So sa Elias til dei: Tak Ba'als-profetane! Lat ingen av dei få sleppa undan! Då tok dei Ba'als-profetane, og Elias sa: Før dei ned til Kisonbekken og drep dei!
41  Sidan sa Elias til Akab: No kann du ganga upp og få deg mat og drikke; for eg høyrer susen av regnet.
42  Då gjekk Akab upp og heldt måltid. Og Elias steig upp på toppen av Karmel og bøygde seg nedåt jordi med andletet millom knei.
43  So sa han til sveinen sin: Gakk upp, du, og sjå ut mot havet! Sveinen gjekk upp og såg utyver, men sa: Det er ingen ting å sjå. Sju gonger sa Elias: Gakk upp att!
44  Sjuande gongen sa sveinen: Eg ser ei lita sky som stig upp or havet; ho er på storleik med neven på ein mann. Då sa Elias: Gakk upp og seg til Akab: Spenn fyre og køyr heim, so ikkje regnet skal hefta deg!
45  So var det ikkje eit lite bel fyrr himmelen svartna til med skyer og storm, og det tok til å stridregna. Akab steig upp i vogni si og køyrde til Jisre'el.
46  Og Herrens hand kom yver Elias; han batt beltet ikring livet og sprang fyre Akab heilt til Jisre'el.
 
 
# Første Kongebok 19
1  Akab sa frå til Jesabel um alt det Elias hadde gjort, og um alle dei han hadde drepe med sverdet - alle profetane.
2  Då sende ho ein mann til Elias med det bodet: Gudane late meg bøta både no og sidan um eg ikkje i morgon dette bel let deg fara same ferdi som dei hev fare.
3  Då han høyrde det, gjorde han seg reidug og drog av stad på harde livet. So kom han til Be'erseba, som høyrer til Judariket. Der bad han drengen sin bia,
4  og sjølv gjekk han ei dagsleid ut i øydemarki. Der sette han seg under ein einerunne og ynskte at han måtte få døy og sa: No er det nok, tak no livet mitt, Herre! For eg er ikkje betre enn federne mine.
5  So la han seg ned og sovna der, under runnen. Men best det var, kom ein engel og tok burtpå han og sa: Ris upp og et!
6  Og då han skulde sjå til, låg eit kakebrød, steikt på heite steinar, frammed hovudgjerdi hans; ei krukke med vatn stod og der. So åt han og drakk og la seg att.
7  Men Herrens engel kom att andre gongen og tok i han og sa: Ris upp og et! Elles vert vegen for lang for deg.
8  Då reis han upp og åt og drakk, og av det målet vart han so styrkt at han gjekk i fyrti dagar og fyrti netter, til han kom til Horeb, Guds-fjellet.
9  Der gjekk han inn i helleren*, og var der um natti. Då kom eit ord til han frå Herren; han sa til han: Kva vil du her, Elias?
10  Han svara: Eg hev vore brennhuga for Herren, allhers Gud; for Israels-borni hev svike pakti di; altari dine hev dei rive ned, og profetane dine hev dei drepe med sverdet; eg er den einaste som er att, og no leitar dei etter meg og vil taka livet mitt.
11  Då sa Herren: Gakk ut og statt på fjellet for Herrens åsyn! So gjekk Herren framum der. Fyre han for ein stor og sterk storm, som reiv sund fjell og knasa knausar; men Herren var ikkje i stormen. Etter stormen kom det ein jordskjelv; men Herren var ikkje i jordskjelven.
12  Etter jordskjelven kom det ein eld; men Herren var ikkje i elden. Etter elden kom ljoden av ei linn susing,
13  og då Elias høyrde den, drog han kappa for andletet og gjekk ut og stod i hellerdøri. Då bar det imot han ei røyst som sa: Kva vil du her, Elias?
14  Han svara: Eg hev vore brennhuga for Herren, Allhers Gud. For Israels-borni hev svike pakti di; altari dine hev dei rive ned, og profetane dine hev dei drepe med sverdet; eg er den einaste som er att, og no leitar dei etter meg og vil taka livet mitt.
15  Då sa Herren til han: Far attende og tak vegen til Damaskus-øydemarki! Gakk so inn i byen og salva Hasael til konge yver Syria!
16  Og Jehu Nimsison, skal du salva til konge yver Israel, og Elisa Safatsson frå Abel-Mehola, skal du salva til profet etter deg.
17  Og kvar den mann som kjem seg undan sverdet åt Hasael, skal Jehu slå i hel, og den som kjem seg undan sverdet åt Jehu, skal Elisa slå i hel.
18  Men eg vil spara att sju tusund i Israel - alle som ikkje hev bøygt kne for Ba'al og alle som ikkje hev kysst han med munnen sin.
19  So for Elias sin veg og råka på Elisa Safatsson, som heldt på og pløgde; tolv par uksar gjekk fyre han, og sjølv fylgde han det tolvte. Elias gjekk burt til han og kasta kappa si yver han.
20  Då gjekk han frå Elisa uksane og sprang etter Elias og sa: Lat meg fyrst få kyssa far og mor ein velfarkyss, so skal eg fylgja deg! Elias svara: Gakk berre heim! For du veit kva eg hev gjort med deg.
21  Då snudde Elisa og fylgde ikkje etter han lenger; men då han kom heim, tok han og slakta dei tvo uksane*, og med åket deira koka han kjøtet og gav det til folket, so dei fekk halda måltid. So ferda han seg til og fylgde Elias og gjekk han til handa.
 
 
# Første Kongebok 20
1  Benhadad, kongen i Syria, samla heile heren sin. Tvo og tretti kongar fylgde han med hestar og vogner då han for i herferd. Han kringsette Samaria og gjorde åtak på byen.
2  Samstundes sende han nokre menner inn i byen til Akab, Israels-kongen,
3  med det bodet: So segjer Benhadad: Sylvet og gullet ditt er mitt, og dei venaste av konone og borni dine er mine.
4  Israels-kongen svara: Det er som du segjer, herre konge. Eg og alt mitt er din eigedom.
5  Men sendemennene kom att og sa: So segjer Benhadad: Eg sende bod til deg at du skulde gjeva meg sylvet og gullet ditt og konone og borni dine.
6  Men i morgon dette bel sender eg folki mine til deg, og då skal dei ransaka både ditt hus og husi åt mennene dine, og alt det som augo dine hev hugnad i, skal dei eigna seg til og taka med seg.
7  Då kalla Israels-kongen til seg alle styresmennene i landet og sa: No ser de vel klårt at han berre vil oss vondt. For då han sende bod til meg, var det mine konor og born og mitt sylv og gull han kravde, og eg meinka han ikkje noko av det.
8  Då svara alle styresmennene og alt folket: Du må ikkje høyra på han og ikkje gjera han til viljes.
9  So sa han til sendemennene frå Benhadad: Seg til min herre kongen at eg skal gjera alt det han sende bod til meg um fyrste gongen; men dette kann eg ikkje gjera. Det svaret for sendemennene attende med.
10  Men Benhadad sende endå ein gong bod til han med dei ordi: Gudane lat meg bøta både no og sidan um gruset av Samaria vert nok til å fylla nevane på alt det folket som fylgjer meg.
11  Då svara Israels-kongen: Seg til herren dykkar: Han skulde ikkje kyta den som bind sverdet um seg, liksom den som løyser det av seg!
12  Då Benhadad høyrde det svaret - det var medan han sjølv og dei hine kongane sat og drakk i lauvhyttone - sa han til mennene sine: Stell dykk upp! Og dei budde seg til åtak på byen.
13  Då gjekk ein profet fram for Akab, Israels-kongen, og sa: So segjer Herren: Ser du denne ovstore hopen? I denne dag gjev eg dei i dine hender, og du skal sjå at eg er Herren.
14  Akab spurde: Kven er det som skal setja dei i verk. Profeten svara: So segjer Herren: Sveinane åt landshovdingane; so lyder Herrens ord. So spurde Kongen: Kven skal byrja striden? Hin svara: Du sjølv.
15  So mynstra Akab mennene åt landshovdingane; dei var tvo hundrad og tvo og tretti i talet. Sidan mynstra han alt folket - alle Israels-borni - det var sju tusund mann.
16  Ved middagsleite braut dei ut, medan Benhadad sat og drakk seg eit rus i lauvhyttone i lag med dei tvo og tretti kongane som var hjelpesmennene hans.
17  Sveinane åt landshovdingane var dei fyrste som tok ut. Benhadad hadde speiarar ute, og dei kom til han og sa frå: Det hev drege herfolk ut frå Samaria.
18  Då sa han: Tak dei levande, anten dei kjem i fredeleg ærend, eller dei kjem og vil slåst.
19  So drog dei ut or byen, både sveinane åt landshovdingane og heren som fylgde dei.
20  Dei hogg ned kvar sin mann. Syrarane rømde, og Israels-mennene elte dei. Benhadad, syrarkongen, kom seg undan på ein hest saman med nokre ridarar.
21  Sidan drog Israels-kongen sjølv ut og slo hestane og stridsvognene og valde stort mannefall millom syrarane.
22  Då gjekk profeten fram for Israels-kongen og sa til han: Tak no på og bu deg til strid, og tenk vel etter kva du skal gjera. For til års kjem syrarkongen og tek på deg att.
23  Og hirdmennene åt syrarkongen sa til kongen sin: Guden deira er fjellgudar; difor vann dei på oss; men slåst me med dei på slettlende, so vinn me på dei - det kann du vera viss på.
24  Gjer no som me segjer: Set alle desse kongane av frå veldet deira, og set inn jarlar i staden!
25  Få so du deg ein her som er likso stor som den du miste, og likso mange hestar og vogner som du hadde fyrr, og lat oss so slåst med dei på ein stad der det er slett! Då kann du vera viss på at me skal vinna yver dei. Og kongen høyrde på det dei sa, og gjorde so.
26  Året etter mynstra Benhadad syrarheren og drog fram til Afek, vilde slåst med Israel.
27  Israels-sønene vart og mynstra og kostbudde; so drog dei ut mot syrarane og lægra seg midt imot dei som tvo små geiteflokkar; men syrarane fyllte heile landet.
28  Då gjekk gudsmannen fram og sa til Israels-kongen: So segjer Herren, sa han: For di syrarane hev sagt at Herren er ein fjellgud og ikkje ein dalgud, so vil eg gjeva heile denne store hopen i hendene dine, og de skal skyna at eg er Herren.
29  Herane låg beint imot einannan i sju dagar. Sjuande dagen bar det i hop med dei; og Israels-sønene felte på ein dag hundrad tusund mann av fotfolket åt syrarane.
30  Dei som var att, rømde til Afek og berga seg inn i byen; men muren ramla ned yver dei - yver dei sju og tjuge tusund mann som var att. Benhadad og rømde. Han kom seg inn i byen og flaug frå rom til rom.
31  Då sa mennene hans til han: Me hev høyrt at kongane åt Israels hus er milde kongar. Kom lat oss sveipa sekkety um livet og ein togstubb um hovudet og so ganga ut til Israels-kongen! Kann henda han då let deg få leva.
32  So batt dei sekkety um livet og togstubbar um hovudet på seg, og då dei kom til Israels-kongen, sa dei: Benhadad, tenaren din, bed at du må lata han få leva. Akab svara: Lever han endå? Han er bror min.
33  Det tykte mennene varsla godt. Dei tok han straks på ordet og sa: Ja, Benhadad er bror din. Då sa Akab: Gakk og henta han! So kom Benhadad ut til han, og Akab bad han stiga upp i vogni til seg.
34  Då sa Benhadad til han: Dei byane som far min tok frå far din, vil eg gjeva frå meg att. Og du kann få gjera deg gator i Damaskus, liksom far min gjorde i Samaria. Ja, vel [svara Akab], på det vilkåret gjev eg deg fri. So gjorde han samband med Benhadad og gav han fri.
35  Ein av profetsveinane sa etter Herrens bod til felagen sin: Slå meg! Men felagen vilde ikkje.
36  Då sa han til han: For di du ikkje lydde Herrens røyst, so skal det ganga deg so at med det same du gjeng ifrå meg, kjem det ei løva og drep deg. Då so hin gjekk sin veg, kom ei løva imot han og drap han.
37  Sidan møtte han ein annan mann og sa: Slå meg! Då slo mannen til han so han fekk eit sår.
38  So gjekk profeten av stad og stod på vegen der kongen skulde koma; men han hadde bunde attfor augo, so ingen kjende han att.
39  Då so kongen for framum, ropa han til han: Herre, eg gjorde hertenesta og var med i striden. Best det var, gjekk ein mann fram or fylkingi og kom burt til meg; han hadde med seg ein annan mann og sa: Vakta vel på denne mannen! Vert han sakna, lyt du svara for han med livet ditt eller eller og leggja eit talent sylv i bot.
40  Men tenaren din hadde ymse å gjera både her og der, og med ein gong vart mannen burte. Då sa Israels-kongen: Du hev din dom; du hev sjølv felt han.
41  Straks tok hin bandet frå augo, og Israels-kongen kjende han att og såg at det var ein av profetane.
42  Profeten sa til han: So segjer Herren: For di du stelte deg so at den mannen eg hadde bannstøytt, slapp or hendene dine, so skal du med ditt eige liv svara for hans liv og med ditt eige folk for hans folk.
43  So for Israels-kongen heim, huglaus og harm, og kom til Samaria.
 
 
# Første Kongebok 21
1  Ei tid etter desse tilburdane hende det som me no skal fortelja: Nabot, ein mann i Jisre'el, åtte ein vinhage der; han låg innmed eit slott som høyrde Akab, kongen i Samaria, til.
2  Akab tala med Nabot og sa: Lat meg få vinhagen din! Eg vil hava han til kålhage, sidan han ligg so nær innåt huset mitt. Eg skal gjeva deg ein betre vingard i staden, eller og skal eg, um du so vil, gjeva deg det han er verd i pengar.
3  Men Nabot svara: Herren frie meg frå å gjeva deg fedrearven min!
4  So gjekk Akab heim, huglaus og harm for di Nabot frå Jisre'el hadde svara han soleis og sagt at han ikkje vilde gjeva han fedrearven sin. Han kasta seg på sengi og snudde andletet mot veggen og vilde ikkje eta.
5  Då kom Jesabel, dronningi, inn til han og spurde: Kvifor er du so sturen og smakar ikkje mat?
6  Han svara: Eg tala med Nabot frå Jisre'el og bad han selja meg vinhagen sin for pengar, eller um han so vilde, byta med meg i ein annan vinhage. Men han svara: Eg vil ikkje selja deg vinhagen min.
7  Då sa Jesabel, dronningi, til han: No fær du syna at det er du som hev kongsmakti i Israel! Ris upp, få deg mat og ver ikkje sturen! Eg skal syta for at du fær vinhagen åt Nabot frå Jisre'el.
8  So skreiv ho eit brev i Akabs namn, sette innsigle på med hans seglring og sende brevet til styresmennene og dei gjævaste i byen hans, dei som budde saman med Nabot.
9  I brevet skreiv ho dette: Lys ut ei fastehøgtid, og lag det so at Nabot sit øvst millom folket,
10  og at tvo skarvar sit midt imot han, so dei kann vitna mot han og segja at han hev banna Gud og kongen! Leid han so ut og steina han i hel!
11  Mennene i byen - styresmennene og dei gjævaste millom dei som budde i same byen som Nabot - gjorde det som Jesabel hadde sendt bod til dei um, soleis som det stod i brevet ho hadde sendt dei.
12  Dei lyste ut ei fastehøgtid og stelte det so at Nabot fekk sitja øvst millom folket;
13  og dei tvo skarvane kom og sette seg midt imot han. Og dei same skarvane vitna mot han so folket høyrde det, og sa: Nabot hev banna Gud og kongen. So leidde dei han ut or byen og steina han i hel.
14  Med so gjort sende dei Jesabel det bodet: Nabot hev vorte steina og er daud.
15  Med same Jesabel høyrde at Nabot hadde vorte steina i hel, sa ho til Akab: Tak i vegen og eigna til deg vinhagen åt Nabot frå Jisre'el, den som han ikkje vilde selja deg for pengar! For Nabot er ikkje lenger i live; han er avliden.
16  Og då Akab vart vis med at Nabot var avliden, gjorde han seg reidug og for ned til vinhagen hans og vilde eigna han til seg.
17  Då kom Herrens ord til Elias frå Tisbe, og det lydde so:
18  Gjer deg reidug og far nedetter og møt Akab, Israels-kongen, som sit i Samaria! No er han i vinhagen åt Nabot; han er faren dit ned og vil eigna han til seg.
19  Høyr no korleis du skal tala til han: So segjer Herren: Hev du no både drepe og eigna til deg arven? So segjer Herren: På same staden som hundane sleikte blodet åt Nabot, skal dei sleikja blodet ditt og.
20  Akab sa til Elias: Hev du funne meg no, du som allstødt hev vore uvenen min? Han svara: Ja, eg hev funne deg, for di du hev selt deg til å gjera det som vondt er i Herrens augo.
21  No vil eg føra ulukka yver deg; eg vil sopa etter deg og rydja ut kvar karmann i Akabs-ætti, både myndige og umyndige i Israel.
22  Eg vil gjera med di ætt som eg gjorde med huset åt Jeroboam Nebatsson og med huset åt Baesa Akiason, for du hev gjort meg so harm og fenge Israel til å synda.
23  Um Jesabel hev Herren tala og sagt: Hundane skal eta upp Jesabel attmed Jisre'els-vollen.
24  Den av Akabs-ætti som bur i byen, skal hundane eta upp; og den som døyr utpå marki, skal fuglane eta upp.
25  Aldri hev det vore ein nokon slik som Akab, han selde seg til å gjera det som vondt var i Herrens augo, av di Jesabel, dronningi, eggja han til det.
26  Han for avstyggeleg åt, med di han heldt seg etter dei ufysne avgudane, heiltupp soleis som amoritane hadde gjort, dei som Herren dreiv burt for Israels-borni.
27  Då Akab høyrde ordi hans Elias, reiv han sund klædi sine, og sveipte sekk um kroppen og fasta; og han sov i sekketyet og gjekk stillvoren ikring.
28  Då kom Herrens ord til Elias frå Tisbe, og det lydde so:
29  Hev du set kor liten og mjuk Akab hev gjort seg for meg? For di han hev gjort seg so mjuk, vil eg ikkje lata ulukka koma i hans levetid; men medan son hans lever, vil eg lata ulukka koma yver huset hans.
 
 
# Første Kongebok 22
1  No heldt dei seg i ro i tri år; det var ingen ufred millom Syria og Israel i den tidi.
2  Men tridje året bar det seg so at Josafat, kongen i Juda-riket, for ned til Israels-kongen.
3  Då sa Israels-kongen til mennene sine: Veit de ikkje at Ramot i Gilead høyrer oss til? Og so sit me i ro og tek ikkje byen frå syrarkongen!
4  Og til Josafat sa han: Vil du vera med meg på ei herferd mot Ramot i Gilead? Josafat svara: Eg som du, mitt folk som ditt folk, mine hestar som dine hestar.
5  Men han la til: Spør like vel fyrst kva Herren segjer!
6  Då kalla Israels-kongen saman profetane, um lag fire hundrad mann, og spurde dei: Skal eg fara i herferd mot Ramot i Gilead, eller skal eg la det vera? Dei svara: Far du! Herren vil gjeva byen i hendene dine, konge.
7  Men Josafat sa: Er det ingen annan av Herrens profetar her som me kunde få til å spyrja Herren?
8  Israels-kongen svara: Det finst endå ein mann - Mika Jimlason heiter han - som me kunde få til å spyrja Herren, men eg likar han ikkje; for han spår meg aldri noko godt - berre vondt. Josafat sa: Slikt skulde ikkje kongen segja!
9  Då ropa Israels-kongen på ein av hirdmennene og sa: Henta Mika Jimlason! Ver snøgg!
10  Medan sat Israels-kongen og Josafat, Juda-kongen, klædde i skrudi sine, på kvar sin kongsstol, på ein treskjevoll utmed byporten til Samaria, og alle profetane stod framfyre dei og sa fram spådomane sine.
11  Sedekias, son åt Kena'ana, hadde gjort seg horn av jarn og sa: Med desse skal du stanga syrarane til du fær gjort ende på dei.
12  Og alle hine profetane spådde like eins og sa: Far upp mot Ramot i Gilead! Du kjem til å hava lukka med deg, og Herren skal gjeva byen i hendene dine, konge.
13  Ærendsveinen som hadde gjenge av stad og skulde henta Mika, sa til han: Dei andre profetane spår alle som ein at det skal ganga kongen vel. Kjære, lat no dine ord vera som deira, og spå godt, du og!
14  Men Mika svara: So visst som Herren lever: Eg talar ikkje anna enn det Herren segjer til meg.
15  Då han kom fram, sa kongen til han: Mika, skal me fara i herferd mot Ramot i Gilead, eller skal me lata det vera? Han svara: Far du! Du kjem til å hava lukka med deg, og Herren vil gjeva byen i hendene dine, konge.
16  Men kongen sa til han: Kor mange gonger lyt eg naudbeda at du ikkje skal segja meg anna enn sanningi i Herrens namn?
17  Då sa Mika: Eg såg heile Israel spreidt utyver fjelli liksom ein hyrdinglaus saueflokk utan gjætar; og Herren sa: Dei der hev ingen herre. Lat dei fara heim att i fred, kvar til sitt!
18  Israels-kongen sa til Josafat: Var det ikkje det eg sa deg: Han spår meg aldri noko godt - berre vondt?
19  Mika sa: So høyr då Herrens ord! Eg såg Herren sitja på kongsstolen sin, og heile himmelheren stod kringum han, sume på høgre og sume på vinstre sida.
20  Og Herren sa: Kven vil dåra Akab, so han gjer ei herferd til Ramot i Gilead og fær sin bane der? Ein svara so og ein annan so.
21  Då kom åndi* fram, stod framfor Herren og sa: Eg skal dåra han. Herren spurde: Korleis?
22  Åndi svara: Eg vil fara ut og vera ei lygnarånd i munnen på alle profetane hans. Då sa Herren: Ja, du kann få dåra han, og det skal lukkast for deg og; far ut og gjer so!
23  Sjå no hev Herren lagt ei lygnarånd i munnen på alle desse profetane dine; men sjølv hev han varsla deg ei ulukke.
24  Då kom Sedekias, son åt Kena'ana, innåt. Han slo Mika på kinni og sa: Kva veg hev Herrens Ande fare frå meg for å tala med deg?
25  Mika svara: Det skal du få sjå den dagen du lyt røma frå rom åt rom og leita etter ei gøymsla.
26  Då sa Israels-kongen: Tak Mika og før han burt att - til Amon, byhovdingen og Joas, kongssonen,
27  og seg: So segjer kongen: Set denne mannen i fangehuset og lat han leva på fangekost til eg kjem heim att med heilo!
28  Mika sa: Skulde det henda at du kjem uskadd heim att med heilo, so hev ikkje Herren tala gjenom meg. Og so sa han: Høyr dette, de folk, alle saman!
29  So drog Israels-kongen og Josafat, Juda-kongen, upp mot Ramot i Gilead.
30  Og Israels-kongen sa til Josafat: Eg vil skifta klædebunad, so ingen kjenner meg, og so gjeva meg ut i striden; men du kann hava på deg den vanlege bunaden din. So klædde han seg ut, Israels-kongen, og drog ut i striden.
31  Men syrarkongen hadde sagt til dei tvo og tretti hovdingane for vognheren sin: De skal ikkje taka på nokon, anten liten eller stor, anna berre på Israels-kongen.
32  Som no hovdingane såg Josafat, tenkte dei det laut vera Israels-kongen, og so stemnde dei dit han var, og vilde taka på han. Då sette Josafat i eit høgt rop,
33  og då vognhovdingane såg at det ikkje var Israels-kongen, drog dei seg burt ifrå han att.
34  Medan dette stod på, var det ein mann som spente bogen og skaut på måfå og råka Israels-kongen millom brynjestakken og brynja. Då sa kongen til vognstyraren sin: Snu og køyr meg ut or heren! Eg er såra.
35  Men striden auka på den dagen, og dei heldt kongen upprett i vogni midt imot syrarane; men um kvelden døydde han, og blodet or såret rann ned i vogni.
36  Soleglads bel gjekk det ropet gjenom lægret: Kvar mann heim til sin by og sitt land!
37  So døydde kongen, og vart førd til Samaria, og der gravla dei kongen.
38  Men då dei skylde vogni ved Samaria-dammen, sleikte hundane blodet hans, medan skjøkjone lauga seg der. Soleis vart det sanna det ordet som Herren hadde tala.
39  Det som meir er å segja um Akab og alt det han gjorde, um flisbeinshuset han bygde, og alle byane han bygde, det stend skrive i krønikeboki åt Israels-kongane.
40  So for Akab til federne sine, og Akasja, son hans, vart konge etter han.
41  I fjorde året av Akabs kongedøme i Israels-riket vart Josafat Asason, konge i Judariket.
42  Josafat var fem og tretti år gamal då han tok styret, og han sat fem og tjuge år konge i Jerusalem. Mor hans heitte Asuba og var dotter åt Silhi.
43  Han heldt seg i eitt og alt etter same vegen som Asa, far hans hadde fylgt; den veik han aldri utav, men gjorde det som rett var i Herrens augo.
44  Det einaste som vanta, var at offerhaugane ikkje vart nedlagde; folket heldt ved og ofra slaktoffer og brende røykjelse på haugane.
45  Josafat heldt fred med Israels-kongen.
46  Det som meir er å segja um Josafat og dei storverki han gjorde, og um herferdene hans, det stend skrive i krønikeboki åt Juda-kongane.
47  Han rudde skjøkjesveinane ut or landet og, so mange som var att frå den tid Asa, far hans, levde.
48  Det var ingen konge i Edom då; ein jarl stod for styret der.
49  Josafat hadde ti Tarsis-skip som skulde ganga til Ofir etter gull; men dei kom ikkje av stad, for nokre skip forliste utmed Esjon-Geber.
50  Sidan sa Akasja Akabsson til Josafat: Lat mine folk fara med dine på skipi! Men Josafat vilde ikkje.
51  So for Josafat til federne sine og vart gravlagd i hjå federne Davids-staden, byen åt ættefaren hans. Joram, son hans, vart konge etter han.
52  I det syttande året av Josafats kongedøme i Juda-riket vart Akasja Akabsson, konge yver Israel. Han sat i Samaria og rådde yver Israels-riket i tvo år.
53  Han gjorde det som Herren mislika, og for fram etter same vegen som far hans og mor hans hadde fylgt, og som Jeroboam Nebatsson hadde fylgt, han som fekk Israel til å synda.
54  Han dyrka Ba'al og tilbad han og harma Herren, Israels Gud, heiltupp soleis som far hans hadde gjort.
 
 
# Andre Kongebok 1
1  Etter Akab var avliden, sa Moab seg laus frå Israel.
2  Ein dag datt Akasja ut gjenom grindi som var framanfor vindauga i høgstova hans i Samaria, og vart liggjande sjuk. Då sende han nokre menner av stad og sa til dei: Gakk og spør Ba'al-Sebub, Ekron-guden, um eg skal koma meg av denne sjukdomen!
3  Men Herrens engel tala so til Elias frå Tisbe: Gjer deg reidug og gakk til møtes med dei mennene som kongen i Samaria hev sendt i veg, og seg til dei: Er det då slett ingen Gud i Israel sidan de skal av og spyrja Ba'al-Sebub, Ekron-guden?
4  Difor segjer Herren so: Du skal ikkje stiga ned av den sengi du hev stige upp i; du skal døy. So gjekk Elias i veg.
5  Då dei mennene som kongen hadde sendt i veg, kom attende til han, sa han til dei: Kvifor kjem de alt att?
6  Dei svara: Det kom ein mann til møtes med oss og sa til oss: Gakk attende til kongen som hev sendt dykk i veg, og seg til han: Er det då slett ingen Gud i Israel sidan du sender bod og spør etter Ba'al-Sebub, Ekron-guden? Difor skal du ikkje stiga ned av den sengi du hev stige upp i; du skal døy.
7  Kongen spurde: Korleis såg han ut den mannen som møtte dykk og tale soleis til dykk?
8  Dei svara: Han var klædd i ein loden kjole og hadde eit lerbelte kring livet. Då sa kongen: Det var Elias frå Tisbe.
9  So sende han hovding med femti hersveinar til han. Då hovdingen kom upp til Elias - han sat på toppen av fjellet - sa han: Du gudsmann, kongen segjer du skal koma ned.
10  Men Elias svara: Er eg ein gudsmann, so gjev det må fara eld ned frå himmelen og øyda deg og dei femti sveinane dine! Då for det eld ned frå himmelen og øydde både han og dei femti sveinane hans.
11  So sende kongen ein annan hovding med femti hersveinar til Elias; og han tok til ords og sa til han: Du gudsmann, kongen segjer at du skal koma ned med ein gong.
12  Men Elias svara: Er eg ein gudsmann, so gjev det må fara eld ned frå himmelen og øyda deg og dei femti sveinane dine! Då for Guds eld ned frå himmelen og øydde både han og dei femti sveinane hans.
13  So sende kongen tridje gongen ein hovding med femti hersveinar. Då denne tridje hovdingen kom upp til Elias, la han seg på kne for han og bad for seg og sa: Du gudsmann, lat livet mitt og livet åt desse femti tenarane dine vera dyrt i dine auga!
14  Visst for det eld ned frå himmelen og øydde båe dei fyrre femtimannshovdingane og sveinane deira; men lat no mitt liv vera dyrt i dine augo!
15  Då sa Herrens engel til Elias: Gakk men han ned! Ver ikkje redd han*! So reiste han seg og gjekk med hovdingen ned til kongen
16  og sa til han: So segjer Herrens: For di du sende bod og vilde spyrja Ba'al-Sebub, Ekron-guden, liksom det ikkje var nokon Gud i Israel som du kunde spyrja åt - difor skal du ikkje stiga ned av den sengi du hev stige upp i; du skal døy.
17  So døydde han, soleis som Elias varsla då han bar fram Herrens ord, og Joram* vart konge etter han i andre året av kongedømet åt Joram Josafatsson i Judariket; for han hadde ingen son.
18  Det som elles er å segja um Akasja og det han gjorde, det stend skrive i krønikeboki åt Israels-kongane.
 
 
# Andre Kongebok 2
1  Den gongen Herren vilde taka Elias upp til himmelen i ein storm, bar det so til at Elias og Elisa for saman frå Gilgal.
2  Elias sa til Elisa: Kjære deg, ver att her! For Herren hev sagt at eg skal fara radt til Betel. Men Elisa svara: So vist som Herren lever, og so vist som du sjølv lever: Eg skil ikkje lag med deg. So for dei ned til Betel.
3  Profetsveinane i Betel kom ut imot Elisa og sa til han: Veit du det at Herren i dag vil taka meisteren din ifrå deg beint yver hovudet på deg? Han svara: Ja, eg veit det; berre teg dykk!
4  Sidan sa Elias til han: Gjer vel og ver att her, Elisa! For Herren segjer eg skal fara til Jeriko. Men han svara: So visst som Herren lever, og so visst som du sjølv lever: Eg skil ikkje lag med deg. Då dei kom til Jeriko,
5  kom profetsveinane som var der, burt åt Elisa og sa til han: Veit du det at Herren i dag vil taka meisteren din ifrå deg beint yver hovudet på deg? Han svara: Ja, eg veit det; berre teg dykk!
6  Sidan sa Elias til han: Kjære deg, ver att her! For Herren segjer eg skal fara til Jordan. Men han svara: So visst som Herren lever, og so visst som du sjølv lever: Eg skil ikkje lag med deg. So gjekk dei i vegen att båe tvo.
7  Femti av profetsveinane gjekk med, men vart standande eit godt stykke ifrå då hine tvo stanna nedmed Jordan.
8  Elias tok kappa si og balla henne i hop og slo på vatnet. Då kløyvde det seg i tvo, so dei tvo profetane kunde ganga yver på turre botnen.
9  Då dei var komne yver, sa Elias til Elisa: Seg kva du vil eg skal gjera for deg fyrr eg vert teken ifrå deg! Elisa svara: Lat meg få ein dobbel lut* av åndi di!
10  Elias sa: Det er ein stor ting du bed um; men ser du meg i det belet eg vert teken burt frå deg, skal det vera som du vil, elles ikkje.
11  Som dei no gjekk burtetter og tala med kvarandre, kom det brått ei eldvogn med eldhestar fyre og skilde dei åt, og Elias for i stormveret upp til himmelen.
12  Elisa såg det og ropa: Å far, far, du som var Israels vogner og riddarar! Då han ikkje såg han meir, tok han fat i klædi sine og reiv dei i tvo stykke.
13  So tok han upp kappa åt Elias - ho hadde falle av han - og gjekk attende til Jordan og stansa ikkje fyrr han stod på elvebakken.
14  Der tok han kappa hans Elias - den som hadde falle av han - og slo på vatnet og sa: Kvar er Herren, Elias' Gud? Soleis slo Elias og på vatnet, so det kløyvde seg i tvo, og han gjekk yver.
15  Det såg profetsveinane frå Jeriko der dei stod, eit stykke ifrå. Då sa dei: Åndi åt Elias kviler yver Elisa. Og dei kom til møtes med han og bøygde seg til jordi for han.
16  So sa dei til han: Høyr her! Det er femti sterke karar her hjå tenarane dine; lat dei få ganga i veg å leita etter meisteren din! Kann henda Herrens Ande hev ført han burt og slept han ned einkvar staden - på eit fjell eller på ein dal. Han svara: De skal ikkje senda nokon i veg.
17  Men dei naudbad han so lenge til han vart leid det og sa: Ja, so send dei då! Då sende dei femti mann i veg, og dei leita i tri dagar, men fann han ikkje.
18  Då dei so kom attende til Elisa, - han var endå i Jeriko - sa han til dei: Var det ikkje det eg sa dykk at de ikkje skulde taka i veg?
19  Folket der i byen kom og sa til Elisa: Høyr på oss herre! Byen ligg lageleg til som du ser; men vatnet er vondt, og landet er plaga med fosterskot.
20  Då sa han: Henta meg ei ny skål og hav salt i henne! Då dei det hadde gjort,
21  gjekk han ut til kjelda som vatnet kom utor, og kasta salt nedi og sa: So segjer Herren: No hev eg gjort dette vatnet godt; det skal ikkje tidare valda daude eller fosterskot.
22  Då vart vatnet godt og hev so vore til denne dag - det sanna seg det som Elisa hadde sagt.
23  So for han derifrå upp til Betel. Medan han gjekk uppetter vegen, kom det nokre smågutar ut or byen. Dei gav seg til å spotta han og ropa: Kom hit, din snauskalle! Kom hit, din snauskalle!
24  Han såg attum seg, og då han vart var dei, lyste han forbanning yver dei i Herrens namn. Då kom tvo binnor ut or skogen og reiv i hel tvo og fyrti av borni.
25  Derifrå gjekk han til Karmel-fjellet og so attende til Samaria.
 
 
# Andre Kongebok 3
1  Det var i attande året av Josafats kongedøme i Juda-riket at Joram Akabsson fekk veldet yver Israels-riket, og han sat konge i Samaria i tolv år.
2  Han gjorde mangt som Herren mislika, men ikkje so mykje som far hans og mor hans hadde gjort. Han tok burt Ba'als-sula som far hans hadde fenge gjort;
3  men dei syndene som Jeroboam Nebatsson hadde gjort og fenge Israel til å gjera, dei vart han hangande i og kom seg ikkje utor dei.
4  Mesa, kongen i Moab, hadde mykje fe; år um anna svara han hundrad tusund lamb og ulli av hundrad tusund verar i skatt til Israels-kongen.
5  Men då Akab var avliden, sa Moab-kongen seg laus frå Israels-kongen.
6  Då drog kong Joram ut or Samaria og mynstra Israels-heren.
7  So sende han bod til Josafat, Juda-kongen, med dei ordi: Moab-kongen hev sagt seg laus frå meg; vil du draga med meg og strida mot Moab? Han svara: Ja visst vil eg; eg som du, mine folk som dine folk, mine hestar som dine hestar.
8  So spurde han: Kva veg skal me taka når me fer dit? Hin svara: Gjenom Edom-øydemarki.
9  So tok dei i vegen, både Israels-kongen og Juda-kongen og Edom-kongen; men då dei hadde fare sju dagsleider ikring, fanst det ikkje vatn, korkje åt heren eller buskapen dei hadde med seg.
10  Då sa Israels-kongen: Ai ei, so er det av di Herren vil gjeva desse tri kongane i hendene på Moab-mennene, at han hev stemnt dei hit!
11  Men Josafat sa: Finst det ingen av Herrens profetar her, so me kann få han til å spyrja Herren? Då tok ein av mennene åt Israels-kongen til ords og sa: Elisa Safatsson er her, han som helte vatn yver hendene hans Elias*.
12  Josafat sa: Hjå han er Herrens ord. So gjekk dei ned til han alle tri, Israels-kongen og Josafat og Edom-kongen.
13  Men Elisa sa til Israels-kongen: Kva vil du meg? Gakk du til profetane åt far din og mor di! Israels-kongen svara: Tala ikkje so! Det er då Herren som hev stemnt desse tri kongane hit og vil gjeva dei i hendene på Moab-mennene.
14  Då sa Elisa: So visst som Herren, allhers Gud, lever, han som eg tener seint og tidleg: Var det ikkje av vyrdnad for Josafat, Juda-kongen, so vilde eg aldri ansa deg eller sjå dit du er.
15  Men henta no de ein harpespelar åt meg! Då so harpespelaren tok til å leika på harpa si, kom Herrens Ande yver han*,
16  og han sa: So segjer Herren: Grav grop i grop utyver dalen her!
17  For Herren segjer so: De skal ikkje sjå vind, og de skal ikkje sjå regn, og like vel skal denne dalen fyllast med vatn, so de fær drikka, både de sjølve og buskapen og kløvdyri dykkar.
18  Men ikkje tykkjer Herren DET er nok; han vil gjeva Moab i dykkar vald.
19  Kvar borg og kvar storby skal de taka, kvart aldetre skal de fella, alle vasskjeldone skal de dytta att, og kvar ein god jordteig skal de spilla med stein.
20  So hende det morgonen etter, i det belet dei ber fram matofferet, at det kom vatn strøymande frå Edom-leitet, so landet vart fullt av vatn.
21  Det spurdest yver heile Moab at kongane var komne og vilde taka på dei, og alle som på nokor vis var våpnføre, vart utbodne og tok støde utmed landskilet.
22  Men då soli rann på vatnet andre morgonen, tykte Moab-mennene at vatnet framfyre dei var raudt som blod,
23  og dei ropa: Det er blod; kongane hev gjort ende på kvarandre og slege kvarandre i hel. Kom, Moab-menner! No er det herfang å få!
24  Men då dei kom til Israels-lægret, sprang Israels-mennene fram og rauk på dei, so dei laut røma undan. So drog Israels-mennene inn i landet og slo Moab-mennene att.
25  Byane reiv dei ned; såg dei ein god åkerteig, kasta dei kvar sin stein på han og grytte han ned; kvar vasskjelda dytta dei att, og kvart aldetre felte dei - til det ikkje var att anna enn landsborgi i Kir-Hareset; den kringsette slyngjekastarane og skaut på henne.
26  Då Moab-kongen såg at striden vart for hard for han, tok han med seg sju hundrad mann med dregne sverd i hand og vilde brjota seg gjenom der som Edom-kongen stod; men dei greidde det ikkje.
27  So tok han eldste son sin - han som skulde verta konge etter han - og ofra han på muren til eit brennoffer. Då kom det ein stor vreide yver Israel, og dei drog burt derifrå og for heim att til sitt eige land.
 
 
# Andre Kongebok 4
1  Enkja etter ein av profetsveinane ropa til Elisa: Mannen min hev døytt, herre - du veit sjølv att han var ein mann som hadde age for Herren - og no kjem ein som han stod i skuld til, og vil taka båe sønene mine til trælar.
2  Elisa sa til henne: Kva kann eg gjera for deg? Seg meg kva du hev i huset! Ho svara: Eg hev ikkje anna i huset enn ei krukka med salve-olje, herre.
3  Då sa han: Gakk til alle grannane dine og få lånt heim koppar - tome koppar, men ikkje for få!
4  Gakk so inn og steng døri etter deg og sønene dine! Slå olje i alle koppane, og set dei burt etter kvart som dei vert fulle!
5  So gjekk ho frå han, og då ho hadde stengt døri etter seg og sønene sine, bar dei fram koppane åt henne, og ho slo i.
6  Som no koppane vart fulle, sa ho til ein av sønene: Kom med ein kopp til! Men han svara: Her er ikkje fleire koppar. Då heldt oljen upp å renna.
7  Kona kom og sa frå um det til gudsmannen. Då sa han: Gakk av stad og sel oljen og greid skuldi di! Det som vert att skal du og sønene dine hava til å livberga dykk med.
8  Ein dag for Elisa yver til Sunem. Der var det ei velhaldi kona som nøydde han til bords hjå seg; og kvar gong han sidan for den vegen, gjekk han innum der og fekk seg mat.
9  Ein gong sa ho til mannen sin: Høyr her! Eg veit at han som jamleg lyder innum hjå oss, er ein heilag gudsmann.
10  Kjære, lat oss mura upp ei liti høgstova åt han og setja inn der ei seng og eit bord og ein stol og ein ljosestake! So kann han halda til der kvar gong han kjem hit til oss.
11  So hende det ein dag at han kom dit og steig upp i høgstova og la seg der.
12  Sidan sa han til Gehasi, sveinen sin: Ropa på denne Sunems-kona! Han so gjorde og ho steig fram for han.
13  Elisa hadde sagt til han: Seg til henne: No hev du havt alt dette bryet for vår skuld; kva kann eg gjera for deg? Er det noko eg kann tala til kongen um for deg eller til herhovdingen? Ho svara: Nei, eg bur her midt ibland mitt eige folk.
14  So sa han til Gehasi: Er det då ingen ting eg kann gjera for henne? Han svara: Jau då; ho hev ingen son, og mannen hennar er gamal.
15  Då sa han: Bed henne koma hit! Sveinen gjorde so, og ho kom og vart ståande i døri.
16  Då sa Elisa: Eit anna år dette bel skal du halda ein son i fanget. Ho svara: Å nei, herre, du som er ein gudsmann, du må ikkje narra tenestkvinna di!
17  Men kona vart med barn, og året etter åtte ho ein son, nett det belet som Elisa hadde sagt henne.
18  Då guten vart større, bar det so til ein dag at han gjekk ut til far sin på marki, der dei heldt på og skar.
19  Best det var, ropa han: Eg hev so vondt i hovudet, far! Då sa faren til drengen sin: Ber han heim til mor si!
20  Drengen lyfte han upp og bar han heim til mori, og han sat i fanget hennar alt til høgstdags; då døydde han.
21  Ho gjekk upp og la han på sengi åt gudsmannen, og då ho gjekk ut, stengde ho døri etter seg.
22  So ropa ho på mannen sin og sa: Kjære send ein av drengene til meg med ei asna. Eg fer so snart burt til gudsmannen og kjem straks attende.
23  Mannen sa: Kvifor vil du fara dit i dag? Det er då korkje nymåne eller sabbat. Ho svara: Det er det same.
24  Då dei hadde sala asna åt henne, sa ho til drengen sin: Driv på so sterkt du kann, og stansa ikkje på vegen utan eg segjer deg til!
25  So tok ho i veg og kom til gudsmannen på Karmel-fjellet. Då han vart var henne eit stykke burte, sa han til Gehasi, sveinen sin: Sjå der kjem Sunems-kona!
26  Gjer vel og spring til møtes med henne og spør korleis ho lever, og korleis mannen hennar og guten lever! Ho svara at dei levde vel.
27  Men då ho kom upp på fjellet til gudsmannen, kasta ho seg ned og tok um føtene hans. Gehasi gjekk fram og vilde skuva henne undan; men gudsmannen sa: Lat henne vera! Ho hev ei hjartesorg, og Herren hev dult det for meg og ikkje vitra meg um det.
28  Sjølv sa ho: Bad eg deg vel um ein son, herre? Sa eg deg ikkje heller det at du ikkje måtte narra meg?
29  Då sa han til Gehasi: Bind beltet um livet, tak staven min i handi og gakk i veg! Møter du nokon, so helsa ikkje på han, og helsar nokon på deg, so svara han ikkje! Sidan skal du leggja staven min yver andletet åt guten.
30  Men mor åt guten sa: So vist som Herren lever, og so vist som du sjølv lever: Eg slepper deg ikkje! Då gjorde han seg reidug og fylgde henne.
31  Gehasi hadde fara fyre dei, og han la staven yver andletet åt guten; men det var ingen ljod å høyra, inkje livsteikn å sjå. So gjekk han attende, og då han møtte Elisa, fortalde han det og sa: Guten vakna ikkje.
32  Då Elisa kom fram til huset, fekk han sjå at guten låg livlaus på sengi hans.
33  Han gjekk inn og stengde døri og bad til Herren.
34  So steig han upp i sengi og la seg yver guten med munnen mot hans munn og augo yver hans augo og hendene på hans hender, og då han soleis bøygde seg yver han, vart lekamen åt guten varm.
35  So reis han upp og gjekk ein gong att og fram i romet, steig so upp i sengi att og bøygde seg nedyver guten. Då naus guten sju gonger og slo upp augo.
36  Elisa ropa på Gehasi og sa: Ropa på Sunems-kona! Han so gjorde, og då ho kom inn, sa Elisa: Tak no son din!
37  Då kom ho næmare og kasta seg ned for føtene hans og bøygde seg til jordi. So tok ho son sin og gjekk.
38  Elisa for attende til Gilgal. Det var uår i landet den gongen. Medan no profetsveinane sat der hjå han, sa han til sveinen sin: Set den store gryta yver og koka ein velling åt profetsveinane!
39  Då gjekk ein av dei ut på marki og vilde sanka urter. Han fann ein klengjevokster med ville graskar; dei sanka han kappa si full av, og då han kom inn, skar han dei upp i supegryta; for dei visste ikkje kva det var.
40  So auste dei upp åt karane og bad dei eta. Men då dei hadde smaka litt på vellingen, skreik dei yver seg og ropa: Det er daude i gryta, gudsmann! Og dei kunde ikkje eta det.
41  Då sa Elisa: Kom med noko mjøl! So kasta han mjølet upp i gryta og sa: Aus no upp åt folket, so dei fær eta! Då var det ikkje lenger noko vondt i gryta.
42  Ein dag kom det ein mann frå Ba'al-Salisa. I posen sin hadde han brød som var baka av fyrstegrøda - tjuge byggbrød - og nyhausta korn; det vilde han gjeva gudsmannen. Då sa Elisa: Gjev det til folket, so dei fær seg mat!
43  Men sveinen hans sa: Korleis kann eg setja fram dette for hundrad mann? Han svara: Berre gjev det til folket du, og lat dei få eta! For so segjer Herren: Dei skal eta og få meir enn nok.
44  So sette han det fram for dei, og dei åt og hadde endå att noko, soleis som Herren hadde sagt.
 
 
# Andre Kongebok 5
1  Na'aman, herhovdingen åt kongen i Syria, hadde mykje å segja hjå herren sin, og alle hadde stor vyrdnad for han; for det var medan han gjekk fyre syrarane i striden, at Herren hadde gjeve dei siger. Han var er stor stridskjempa, den mannen, men var spillsjuk.
2  No hadde syrarane på ei av herjeferdene sine herteke ei liti gjenta frå Israels-landet, og ho tente no åt kona åt Na'aman.
3  Ein dag sa ho til matmor si: Berre husbonden min var hjå profeten i Samaria, so skulde han snart gjera han god att av spillsykja!
4  Na'aman gjekk inn til herren sin og fortalde det og sa: So og so hev ho sagt - ho frå Israels-landet.
5  Då sa syrarkongen: Far du dit! Eg skal senda eit brev til Israels-kongen. So for han i veg og tok med seg ti talent sylv og seks tusund sekel gull og ti festklædningar.
6  Han bar brevet fram til Israels-kongen. Der stod: Når du no fær dette brevet, ser du at eg hev sendt Na'aman, tenaren min, til deg, so du skal gjera han god att av spillsykja hans.
7  Då Israels-kongen hadde lese brevet hans, reiv han sund klædi sine og sa: Er eg Gud so eg kann råda yver daude og liv, sidan han sender bod til meg og vil eg skal gjera ein mann god att av spillsykja? Skynar de ikkje no kva han vil? Ser de ikkje at han leitar etter eit høve til å yppa strid med meg?
8  Med same Elisa, gudsmannen, fekk høyra at Israels-kongen hadde rive sund klædi sine, sende han bod til kongen med dei ordi: Kvifor hev du rive sund klædi dine? Lat berre mannen koma til meg, so skal han få sjå at det finst ein profet i Israel!
9  So kom Na'aman med hestane sine og vogni si og stansa utanfor døri til huset åt Elisa.
10  Elisa sende ein ut til han som skulde segja: Gakk av stad og lauga deg sju gonger i Jordan, so vert holdet ditt heilt att, og du vert rein!
11  Då vart Na'aman harm og for sin veg; han sa: Eg tenkte rett det at profeten vilde koma koma ut til meg og standa her og kalla på Herren sin Gud og føra handi si att og fram yver den sjuke staden og soleis taka burt spillsykja.
12  Er ikkje Damaskus-elvane - Abana og Parpar - betre enn alt vatnet i Israel? Tru eg ikkje likso vel vert rein um eg laugar meg i dei? Dermed snudde han og for burt i vreide.
13  Då gjekk mennene hans fram og tala til han og sa: Far, um profeten hadde lagt på deg noko svært, vilde du då ikkje gjort det? Kor mykje meir når han berre segjer til deg: Lauga deg, so vert du rein!
14  So for han ned og dukka seg i Jordan sju gonger, som gudsmannen hadde sagt; då vart holdet hans heilt att som holdet på ein liten gut, og han vart rein.
15  Sidan for han attende til gudsmannen med heile fylgjet sitt. Då han kom dit, gjekk han fram og helsa på han og sa: Høyr her! No veit eg at det ikkje er nokon Gud på heile jordi utan i Israel. Gjer no vel og tak imot ei gåva av tenaren din!
16  Elisa svara: So vist som Herren lever, han som eg tener seint og tidleg: Eg tek ikkje i mot noko. Na'aman naudbad han, men han vilde endå ikkje taka imot noko.
17  Då sa Na'aman: Vil du slett ikkje hava noko, so lat meg like vel få so mykje mold som eit par muldyr kann bera! For eg vil aldri meir bera fram brennoffer eller slaktoffer for andre gudar, men berre for Herren.
18  Men ein ting bed eg at Herren vil tilgjeva meg: Når herren min* gjeng inn i Rimmons-templet og vil tilbeda der, og han styd seg på armen min, og eg legg meg på kne der i Rimmons-templet, då bed eg at Herren vil gjeva meg til for det!
19  Elisa svara: Far i fred! So for han av garde. Men då han var komen eit stykke på vegen,
20  tenkte Gehasi, sveinen åt gudsmannen Elisa: Sjå no hev meistaren min spart denne syndaren - denne Na'aman - og ikkje teke imot det som han kom med! So visst som Herren lever, eg vil springa etter han og få eitkvart av han!
21  So rende han etter Na'aman, og då Na'aman såg ein koma springande etter han, steig han snøgt ned or vogni og gjekk imot han og sa: Kva er tids?
22  Han svara: Ikkje anna enn at meisteren min hev sendt meg i veg og bede meg segja at rett no kom det tvo unge profetsveinar til han frå Efra'ims-fjelli - um du vilde gjera so vel og gjeva dei eit talent sylv og tvo festklædningar!
23  Na'aman svara: Gjer vel og tak tvo talent! Han nøydde han, og so knytte han tvo talent sylv inn i tvo pungar og tok tvo festklædningar og let tvo av sveinane sine bera det fyre han.
24  Men då han* kom til bakken, tok han det or hendene deira og gøymde det i huset. So bad han farvel med karane, og dei for sin veg.
25  Sjølv gjekk han inn og tedde seg for meisteren sin. Elisa spurde: Kvar kjem du ifrå, Gehasi? Han svara: Eg hev ikkje vore nokon stad, meister.
26  Då sa Elisa: Men eg var der i åndi då mannen vende um frå vogni si og gjekk til møtes med deg. Er det no tid å taka imot sylv og få seg klæde og oljetre og vinhagar og småfe og drenger og tenestgjentor?
27  Difor skal spillsykja åt Na'aman hanga med deg og ætti di i all æva. So gjekk sveinen ut frå han, so full av spillsykja at han var snøkvit.
 
 
# Andre Kongebok 6
1  Ein dag sa profetsveinane til Elisa: Du ser vel at huset me set i her hjå deg, er for trongt åt oss.
2  Kjære, lat oss få ganga ned til Jordan og henta kvar sin bjelke og so byggja oss eit hus der som me kann halda til i! Han svara: Gjer so!
3  Då sa ein av dei: Gjer vel og gakk med oss, meister! Han svara: Eg skal so.
4  So gjekk han med dei, og då dei kom til Jordan, tok dei til å hogga timberet.
5  Men best so ein av dei heldt på å fella bjelken sin, datt øksi i vatnet. Då ropa han: Ai ei, meister! Og eg som hadde lånt henne!
6  Gudsmannen spurde: Kvar datt ho av? Sveinen synte han staden. Då hogg han av eit trestykke og kasta dit og fekk øksi til å fljota upp.
7  So sa han: Tak henne! Og sveinen rette ut handi og tok øksi.
8  Kongen i Syria hadde ufred med Israel, og han samrådde seg med mennene sine og sa: På den og den staden skal lægret mitt vera.
9  Men gudsmannen sende bod til Israels-kongen og sa: Vara deg so du ikkje fer framum den staden! For der vil syrarane fara ned.
10  So sende Israels-kongen folk ned til den staden som gudsmannen hadde nemnt for han og vara han for, og han akta seg der. Soleis gjekk det ikkje berre ein gong, men mange gonger.
11  Dette volde syrarkongen stor uro. Han kalla i hop mennene sine og sa til dei: Kann de ikkje segja meg kven det er av våre folk som held med Israels-kongen?
12  Då svara ein av mennene hans: Det hev seg ikkje so, herre konge; det er Elisa, profeten i Israel, som kunngjer for Israels-kongen kvart ord du talar i soveromet ditt.
13  Kongen sa: Gakk av stad og få greida på kvar han er, so vil eg senda folk dit og taka han! Dei kom att og sa frå at han var i Dotan.
14  Dit sende so kongen hestar og vogner og ein stor herstyrke; dei kom der med natti og kringsette byen.
15  Tidleg andre morgonen då sveinen åt gudsmannen reis upp og gjekk ut, fekk han sjå at det låg ein her med hestar og vogner rundt ikring byen. Då sa sveinen: Ai ei, meister! Kva skal me no gjera?
16  Han svara: Ver ikkje redd! Det er fleire med oss enn med dei.
17  So bad Elisa og sa: Å Herre, lat upp augo hans, so han kann sjå! Då let Herren upp augo på sveinen, og han fekk sjå att fjellet var fullt av eldhestar og eldvogner rundt ikring Elisa.
18  No kom syrarane ned mot Elisa. Då bad han til Herren og sa: Å Herre, vil du ikkje vildra synet på dette folket! Då gjorde Herren det som Elisa bad um, og vildra syni deira.
19  So sa Elisa til dei: Dette er ikkje rette vegen og ikkje rette byen. Kom med meg, so skal eg fylgja dykk til den mannen de leitar etter! So for han til Samaria med dei.
20  Då dei kom dit, bad han: Herre, lat upp augo deira, so dei kann sjå! Då let Herren upp augo deira, og dei såg at dei var midt i Samaria.
21  Då Israels-kongen fekk sjå dei, sa han til Elisa: Skal eg hogga dei ned, far? - skal eg?
22  Han svara: Nei, det skal du ikkje. Høgg du då ned dei som du hev herteke med sverd eller boge*? Set fram mat og drikke åt dei, so dei kann fara mette og utyrste attende til herren sin!
23  Då gjorde han eit gildt gjestebod for dei, og då dei hadde ete og drukke, let han dei fara attende til heren sin. Sidan kom det ikkje fleire herjeflokkar inn i Israels-landet frå Syria.
24  Då det leid um ei tid, hende det at Benhadad, kongen i Syria, stemnde i hop heile heren sin og drog upp og kringsette Samaria.
25  Og det vart slik svolt og naud i Samaria medan dei låg der kringum byen, at eit asenhovud kosta til sist åtti sylvsekel, og fjordeparten av ein kab duvemøk fem sylvsekel.
26  Som Israels-kongen ein dag gjekk att og fram uppå muren, var det ei kvinna som ropa til han: Hjelp, herre konge!
27  Han svara: Hjelper ikkje Herren deg, kvar skal so eg henta hjelp frå? Kann henda frå treskjevollen eller frå vinpersa?
28  So spurde kongen: Kva er i vegen med deg? Ho svara: Denne kvinna her sa til meg: Kom hit med son din og lat oss eta han i dag, so skal me eta min son i morgon.
29  So koka me son min og åt han. Andre dagen sa eg til henne: Kom hit med son din og lat oss eta han! Men då løynde ho han undan.
30  Då kongen høyrde det kvinna sa, reiv han sund klædi sine, der han gjekk att og fram uppå muren; då såg folk at han gjekk med berre sekkety innanfor på berre lekamen.
31  So sa han: Gud late meg bøta både no og sidan um hovudet fær sitja på Elisa Safatsson dagen ut!
32  Medan sat Elisa heime i huset sitt, og styresmennene sat der hjå han. Kongen sende ein mann dit fyre seg; men fyrr mannen kom fram, sa Elisa til styresmennene: Ser de at denne mordarsonen* hev sendt ein mann hit som skal hogga hovudet av meg? Sjå no til når denne mannen kjem, at de let døri vel att og stengjer han ute! Men kva høyrer eg no - er det ikkje fotstegi åt herren hans, som kjem etter han?
33  Medan han endå tala med dei, kom mannen ned til han. Då sa han*: Sjå for ei ulukka** Herren hev sendt! Kvifor skulde eg då lenger bia på Herren?
 
 
# Andre Kongebok 7
1  Då sa Elisa: Høyr no Herrens ord! So segjer Herren: I morgon dette bel skal eit mål fint mjøl vera å få for ein sekel på torget i Samaria og like eins tvo mål bygg for ein sekel.
2  Men hovudsmannen som kongen studde seg på, svara gudsmannen so: Um so Herren gjorde lukor frå himmelen, so kunde vel ikkje sovore henda! Elisa svara: Du skal få sjå det med eigne augo, men ikkje få eta av det.
3  No var det fire menner der som hadde spillsykja og heldt seg utmed byporten. Dei sa seg imillom: Kvifor skal me sitja her til me døyr?
4  Tenkjer me på å ganga inn i byen, so veit me at det er hungersnaud i byen, og me kjem til å døy der; og vert me sitjande her, lyt me døy då og. So kom no og lat oss ganga yver til lægret åt syrarane! Let dei oss leva, so lever me, og drep dei oss, so døyr me.
5  I skumingi tok dei av stad og vilde ganga inn i syrarlægret. Men då dei kom til utkanten av lægret, fanst det ikkje eit menneske der.
6  For Herren hadde laga det so at syrarane tyktest høyra ljoden av vogner og hestar, gnyen av ein stor her; då sa dei seg imillom: Du skal sjå Israels-kongen hev leigt hetitarkongane og egyptarkongane til å taka på oss!
7  So tok dei ut og rømde i skumingi; dei let etter seg tjeldbuene sine og hestane og asni - heile lægret slik som det stod - og rømde på harde livet.
8  Då desse spillsjuke mennene kom til utkanten av lægret, gjekk dei inn i ei tjeldbu og åt og drakk. So tok dei sylv og gull og klæde som dei fann der, og gjekk burt og gøymde det. Sidan kom dei att og gjekk inn i ei onnor bu og tok det som var der, og gøymde det burt.
9  Men so sa dei seg imillom: Dette er ikkje rett gjort av oss. I dag kann me bera fram eit fagnadbod; men tegjer me og drygjer til det vert ljost i morgon, kjem det skuld på oss. So kom no og lar oss ganga inn og segja frå i kongsgarden!
10  So kom dei og ropa til vakti i byporten og fortalde det og sa: Me kom til lægret åt syrarane; då me skulde sjå til, fanst det ikkje eit menneske der, og ikkje høyrde me likt til folk heller; men hestane og asni stod bundne, og tjeldbuene var som dei plar vera.
11  Portvaktarane ropa ut tidendi, og det vart bore bod alt inn i kongsgarden.
12  Då reis kongen upp - det var natt - og sa til mennene sine: Eg skal segja dykk kva syrarane hev gjort mot oss: Dei veit me svelt; difor hev dei teke ut frå lægret og løynt seg utpå marki; dei tenkjer som so: No gjeng Israels-mennene ut or byen; so tek me dei levande, og sidan kann me draga inn i byen.
13  Då tok ein av mennene hans til ords og sa: Lat nokre av folki dine taka fem av dei hestane som er att her i byen - dei kann ikkje fara verre enn heile mengdi av Israels-menner som er att her, eller verre enn heile mengdi av Israels-menner som hev sett livet til - og lat oss so senda dei i veg, so fær me sjå!
14  So henta dei tvo vogner med hestar fyre, og kongen sende dei av stad etter syrarheren og sa: Far i veg og sjå korleis det hev seg!
15  Dei for etter syrarane alt til Jordan. Då fekk dei sjå at heile vegen var sådd med klæde og anna som syrarane hadde kasta frå seg medan dei rømde i redsla. Då dei kom att, dei som kongen hadde sendt i veg, sa dei frå um ferdi si.
16  So gjekk folket ut og plundra syrarlægret, og då vart det so som Herren hadde sagt, at eit mål fint mjøl var og få for ein sekel og tvo mål bygg like eins.
17  Kongen hadde sett den hovudsmannen han studde seg på, til å halda styr på folket i porten; men det gjekk so til at folk trødde han ned der, so han let livet, soleis som gudsmannen hadde sagt - det som han sa då kongen kom ned til han.
18  For då gudsmannen sa til kongen: Tvo mål bygg skal kosta ein sekel og eit mål fint mjøl det same på torget i Samaria i morgon dette bel,
19  då tok hovudsmannen til ords og sa: Um so Herren gjorde lukor på himmelen, so kunde vel ikkje sovore henda! Men gudsmannen svara: Du skal få sjå det med eigne augo, men ikkje få eta av det.
20  Og soleis gjekk det han; for folket trakka han i hel i porten.
 
 
# Andre Kongebok 8
1  Ein dag sa Elisa til mor åt den guten han hadde gjort levande: Gjer deg reidug og tak ut med huslyden din og gjev deg til i utlandet, kvar det kann høva! For Herren hev stemnt hungersnaudi hit, og ho kjem og yver landet og skal vara sju år.
2  Kona ferda seg til og gjorde som gudsmannen sa; ho for utanlands med huslyden sin og budde i Filistar-landet i sju år.
3  Då dei sju åri var lidne, kom kona heim att frå Filistar-landet. Ho tok straks i veg og vilde beda kongen um hjelp til å få att huset sitt og jordvegen.
4  Kongen heldt då på å tala med Gehasi, sveinen åt gudsmannen, og bad han fortelja um dei storverki Elisa hadde gjordt.
5  Medan so han fortalde kongen at Elisa hadde fenge liv i ein som var daud, kom i same stundi mor åt den guten han hadde fenge liv i, og bad kongen um hjelp til å få att huset og jordi. Då sa Gehasi: Herre konge! Her er kona, og her er son hennar, som Elisa fekk liv i.
6  Kongen spurde kona ut, og ho fortalde han alt. So sende han ein av hirdmennene med henne og sa til han: Syt for at ho fær att alt det som høyrer henne til, og alt det jordvegen hennar hev gjeve av seg frå den dag ho for ut or landet, og til no!
7  Då Elisa ein gong kom til Damaskus, låg Benhadad, syrarkongen, sjuk. Dei sa til kongen: Gudsmannen er komen hit.
8  Då sa han til Hasael: Gakk til møtes med gudsmannen og hav med deg ei gåva! Bed han spyrja Herren um eg skal koma meg av denne sjukdomen!
9  So for Hasael til møtes med han og hadde med seg ei gåva av det likaste som fanst i Damaskus, so mykje som fyrti kamelar kunde bera. Då han møtte Elisa, gjekk han fram for han og sa: Din son Benhadad, kongen i Syria, sender meg til deg og spør: Skal eg koma meg av denne sjukdomen?
10  Elisa svara: Gakk du berre og seg til han at han skal koma seg*; men Herren hev synt meg at han kjem til å døy.
11  Gudsmannen stirde ovende lenge på han, og so tok han til å gråta.
12  Då spurde Hasael: Kvifor græt du, herre? Han svara: Av di eg veit kor mykje vondt du kjem til å gjera Israels-borni; borgene deira kjem du til å setja eld på, dei unge karane deira drep du med sverdet, småborni deira krasar du, og barnkonone deira rister du upp.
13  Hasael sa: Korleis skulde ein hund som eg, tenaren din, gjera so store ting? Elisa svara: Herren hev late meg sjå i ei syn at du sit konge i Syria.
14  So skildest dei åt, og Hasael gjekk heim til herren sin. Kongen spurde: Kva sa Elisa til deg? Han svara: Han sa at du skulde koma deg.
15  Men dagen etter tok han eit åklæde og duppa det i vatn og breidde det yver andletet hans, so han døydde; og Hasael vart konge etter han.
16  I femte året av Joram Akabssons kongedøme i Israel, medan Josafat endå vart konge i Juda, vart Joram Josafatsson konge i Juda-riket.
17  Han var tvo og tretti år gamal då han tok styret, og sat konge i Jerusalem i åtte år.
18  Han fylgde same vegen som Israels-kongane og for like eins åt som Akabs hus; for han hadde ei dotter åt Akab til kona, og han gjorde det som Herren mislika.
19  Men for Davids skuld vilde Herren ikkje øyda ut Juda; for han hadde lova David, tenaren sin, at han alltid skulde lata ei lampa brenna for han og sønene hans.
20  I hans tid reiv Edom seg laus frå Juda og tok seg ein konge.
21  Då drog Joram yver til Sa'ir med alle stridsvognene sine. Og han tok um natti og slo Edoms-mennene, som hadde kringsett han, og hovdingane yver vognheren; men folket rømde heim att.
22  Soleis reiv Edom seg laus frå Juda, og sidan hev dei vore frie alt til denne dag. Den gongen - på same tidi - fall Libna ifrå.
23  Det som elles er å segja um Joram og alt det han gjorde, det stend det skrive um i krønikeboki åt Juda-kongane.
24  So for Joram til federne sine og vart gravlagd hjå federne sine i Davids-staden. Akasja, son hans, vart konge etter han.
25  Det var i tolvte året av Joram Akabssons kongedøme i Israel Akasja Joramsson vart konge i Juda-riket.
26  Akasja var tvo og tjuge år gamal då han til styret, og sat eitt år konge i Jerusalem. Mor hans heitte Atalja og var dotter* åt Omri, Israels-kongen.
27  Han fylgde same vegen som Akabs hus og gjorde det som Herren mislika, liksom dei; for han var skyld Akabs hus.
28  Saman med Joram Akabsson drog han ut og stridde mot Hasael, syrarkongen, ved Ramot i Gilead, og syrarane såra Joram.
29  So for kong Joram heim att og gav seg til i Jisre'el, vilde få lækt dei såri som syrarane hadde gjeve han ved Rama då han stridde mot Hasael, syrarkongen. Og Akasja Joramsson, Juda-kongen, drog ned til Jisre'el og vilde sjå um Joram Akabsson, sidan han låg sjuk.
 
 
# Andre Kongebok 9
1  Elisa, profeten, ropa på ein av profetsveinane og sa til han: Bind beltet um livet, tak denne oljekrukka i handi og gakk til Ramot i Gilead!
2  Når du kjem dit, so sjå til at du finn Jehu, son åt Josafat Nimsison! Gakk inn og bed han reisa seg der han sit millom brørne sine, og før han inn i inste romet!
3  Tak so oljekrukka og renn oljen ut på hovudet hans og seg: So segjer Herren: Eg hev salva deg til konge yver Israel! Med so gjort skal du lata upp døri og ikkje drygja, men røma din veg.
4  So gjekk sveinen - den unge profeten - til Ramot i Gilead.
5  Då han kom fram, såg han at herhovdingane sat der saman. So sa han: Eg hev ei ærend til deg, hovding! Jehu sa: Kven av oss? - me er mange. Han svara: Til deg, hovding!
6  So reiste Jehu seg og gjekk inn i huset; og profetsveinen rende oljen ut på hovudet hans og sa til han: So segjer Herren, Israels Gud: Eg hev salva deg til konge yver Herrens folk, yver Israel.
7  Du skal gjera ende på ætti åt Akab, herren din; for eg vil hemna blodet åt profetane, tenarane mine, på Jesabel, ja, blodet åt alle Herrens tenarar vil eg hemna på henne.
8  Heile Akabs hus skal ganga til grunns; eg vil rydja ut kvar karmann i ætti hans, både myndige og umyndige i Israel.
9  Eg vil gjera med Akabs hus som med huset åt Jeroboam Nebatsson og med huset åt Baesa Akiasson.
10  Og Jesabel skal hundane eta upp på Jisre'els-bøen; ingen skal jorda henne. Med so sagt let han upp døri og rømde sin veg.
11  Då Jehu kom ut att til mennene åt herren hans, spurde dei han: Er noko på ferda? Kva vilde han deg, denne galne mannen*? Han svara: Å, de kjenner nok mannen og dei underlege tankane hans.
12  Men dei sa: Du talar ikkje sant; seg oss det no! Då svara han: So og so tala han til meg og sa: So segjer Herren: Eg hev salva deg til konge yver Israel.
13  Straks tok dei kvar si kappa og breidde under han på troppestegi. So bles dei i luren og ropa: Jehu er konge!
14  Soleis var det Jehu, son åt Nimsison, fekk i stans ei samansverjing mot Joram. - Joram hadde med heile Israels-heren lege ute og verna Ramot i Gilead mot Hasael, kongen i Syria;
15  men sjølv var han faren heim att og vilde få lækt såri sine i Jisre'el - dei såri som syrarane hadde gjeve han då han slost med Hasael, syrarkongen. - No sa Jehu: Vil de som eg, so lat ingen få røma og sleppa ut or byen og bera bod um dette til Jisre'el!
16  Sjølv steig han upp i vogni si og for til Jisre'el; for der låg Joram sjuk, og Akasja, Juda-kongen, var og komen dit; han vilde sjå um Joram.
17  Då vaktmannen som stod uppe i tårnet i Jisre'el, såg Jehu koma med flokken sin, ropa han: Eg ser ein stor flokk som kjem farande. Då sa Joram: Henta ein riddar og send han til møtes med dei; han skal spyrja um dei kjem med fred.
18  So reid ein hestkar til møtes med Jehu og sa: Eg skulde spyrja frå kongen um de kjem med fred. Jehu svara: Kva skil det deg? Snu um og fylg etter meg! Vaktmannen sa frå og ropa: Den som bar bodet, er komen fram til dei, men han kjem ikkje attende.
19  So sende kongen ein annan hestkar i veg; då han kom fram, sa han: Kongen spør um de kjem med fred. Jehu svara: Kva skil det deg? Snu um og fylg etter meg!
20  Vaktmannen sa frå: Han hev nått fram til dei, men kjem ikkje att. Når ein ser korleis dei køyrer, skulde ein tru det var Jehu Nimsison; for han køyrer som ein galen.
21  Då sa Joram: Spenn fyre! So spente dei fyre vogni hans, og både han - Joram, Israels-kongen - og Akasja, Juda-kongen, køyrde av stad i kvar si vogn. Dei for til møtes med Jehu og råka han på bømarki åt Nabot frå Jisre'el.
22  Med same Joram fekk auga på Jehu, spurde han: Kjem du med fred, Jehu? Han svara: Korleis kann du tala um fred so lenge Jesabel, mor di, held på med sin horelivnad og sine mange trolldomskunster?
23  Då snudde Joram og rømde, og han ropa til Akasja: Det er svik Akasja!
24  Men Jehu treiv bogen sin og skaut Joram millom herdane, so pili gjekk ut igjenom hjarta, og han seig i hop i vogni.
25  So sa Jehu til Bidkar, ein av hovudsmennene sine: Tak og kasta han inn på bømarki åt Nabot frå Jisre'el! Du kjem vel i hug korleis eg og du reid saman etter Akab, far hans, og Herren lyste desse ordi mot han:
26  Ja visst såg eg i går bodet åt Nabot og sønene hans, segjer Herren, og eg skal gjeva deg lika for det på denne bøen, segjer Herren. So tak då å kasta han burt på bøen, som Herren hev sagt!
27  Då Akasja, Juda-kongen, såg det, rømde han og tok vegen til hagehuset. Men Jehu sette etter han og ropa: Han og - skjot han! Og dei skaut han i vogni hans i Gur-kleivi tett innmed Jibleam. Han fekk rømt til Megiddo; der døydde han.
28  Mennene hans køyrde han til Jerusalem og sette han ned i ei grav som var stelt til åt han innmed gravene åt federne hans i Davidsstaden.
29  Det var i ellevte året at Joram Akabssons kongedøme Akasja hadde fenge veldet yver Juda-riket.
30  So kom Jehu til Jisre'el. Då Jesabel høyrde det, sminka ho seg kring augo og tok hovudgullet sitt på. So såg ho ut igjenom vindauga,
31  og då Jehu kom køyrande inn gjenom porten, ropa ho: Kjem du med fred, du Simri som drap herren din?
32  Han såg upp mot vindauga og sa: Kven held med meg? Kven? Tvo, tri hirdmenner skyngde ned til han frå vindauga.
33  Då ropa han: Støyt henne ned! So støytte dei henne ned, og blodet hennar spruta uppetter veggen og på hestane, og han let hestane trø henne ned.
34  Jehu gjekk inn og åt og drakk. Sidan sa han: Gjer vel og sjå etter den forbanna kvinna og få henne i jordi! Ho er då ei kongsdotter.
35  Men då dei kom og vilde jorda henne, fann dei ikkje anna av henne enn hovudskåli og føtene og hendene.
36  So kom dei att og sa det til han. Då sa han: No sannar det seg det ordet som Herren tala igjenom Elisa frå Tisbe, tenaren sin, då han sa: På Jisre'els-bøen skal hundane eta kjøtet åt Jesabel,
37  og liket hennar skal verta som møk som er spreidd utyver bømarki i Jisre'el, so ingen kann segja: Dette er Jesabel.
 
 
# Andre Kongebok 10
1  Akab hadde sytti søner i Samaria. So skreiv då Jehu brev og sende til Samaria, til dei øvste i Jisre'el - styresmennene - og til dei som Akab hadde sett til verjor for sønene sine, og i brevi stod:
2  De hev sønene åt herren dykkar hjå dykk, og de råder yver vognene og hestane og ei sterk borg og våpni. Når no dette brevet kjem dykk i hender,
3  so sjå dykk ut den beste og høveligaste av sønene åt herren dykkar og set han på kongsstolen åt far hans, og strid so for huset åt herren dykkar!
4  Då vart dei fælande redde og sa: Dei tvo kongane kunde ikkje standa seg mot han; korleis kann då me?
5  Og alle saman, både slottshovdingane og byhovdingane og styresmennene og verjone åt kongssønene, sende bod til Jehu med dei ordi: Me er dine tenarar, og alt det du segjer til oss, vil me gjera. Me tek ikkje nokon til konge. Gjer du det du sjølv tykkjer best!
6  So skreiv han eit nytt brev til dei, og der stod: Held de med meg og vil lyda meg, so hogg hovudi av sønene åt herren dykkar og kom til meg i Jisre'el i morgon dette bel! Kongssønene, sytti i talet, budde hjå storfolket i byen, som fostra dei.
7  Med same dei hadde fenge brevet, tok dei kongssønene og drap dei, alle sytti; so la dei hovudi deira i korger og sende dei til han i Jisre'el.
8  Då han fekk bod um at dei var komne med hovudi av kongssønene, sa han: Legg dei i tvo haugar utfor porten til i morgon!
9  Morgonen etter gjekk han ut og steig fram og sa til folket: De er saklause! Det var eg som fekk i stand samansverjingi mot herren min og drap han. Men kven hev slege i hel alle desse?
10  No ser de at ikkje eit ord hev vorte um inkje av det som Herren tala mot Akabs hus. Herren hev gjort det som han let Elias, tenaren sin, varsla.
11  Jehu slo i hel alle som var att av Akabs hus i Jisre'el, og alle stormennene og kjenningane og prestane hans; han sparde ingen og let ingen sleppa undan.
12  So ferda han seg til og tok av stad til Samaria. Då han var på vegen dit og var komen til Bet-Eked-Haro'im,
13  møtte han brørne* åt Akasja, Juda-kongen. Han spurde dei: Kven er de? Dei svara: Me er brør åt Akasja; me er på veg ned og vil helsa på kongssønene og sønene åt kongsmori.
14  Då ropa han: Tak dei levande! Og mennene hans tok dei og hogg dei ned innmed brunnen i Bet-Eked - dei var tvo og fyrti i talet; han sparde ikkje ein einaste av dei.
15  Då han for derifrå, råka han på Jonadab Rekabsson, som kom imot han. Han helsa og sa: Meiner du det likso ærleg med meg so eg med deg? Jonadab svara: Ja. Er det so [sa Jehu], so rett meg handi! Då han so rette han handi, drog Jehu han upp til seg i vogni
16  og sa: Fylg meg, so skal du få sjå kor ihuga eg er for Herrens sak! So fekk han køyra med han i vogni.
17  Då han kom til Samaria, slo han i hel alle som var att av Akabs ætt der i byen, og heldt ikkje upp fyrr han hadde gjort ende på heile ætti - etter det ordet som Herren hadde tala til Elias.
18  Sidan stemnde Jehu saman alt folket og tala soleis til dei: Akab dyrka Ba'al lite, Jehu skal dyrka han mykje.
19  Kalla no hit til meg alle profetane åt Ba'al og alle dei som dyrkar han, og prestane hans, ikkje ein må vanta! For eg etlar halda ein stor slaktofferfest for Ba'al; kven som vert sakna der, skal lata livet. - Det var ei list Jehu fann på, so han kunde få rudt ut Ba'als-dyrkarane.
20  Sidan sa han: Lys ut ei heilag samlingshøgtid for Ba'al! So lyste dei ut ei sovori høgtid.
21  Sjølv sende han bod kringum i heile Israel, og alle Ba'als-dyrkarane kom; det fanst ikkje EIN anna han kom. Dei gjekk inn i Ba'als-templet, og Ba'als-templet vart fullt frå ende til annan.
22  So sa han til den mannen som hadde tilsyn med klædebui: Tak fram klædebunader åt alle Ba'als-dyrkarane! Og han henta fram bunadene åt dei.
23  Sidan kom Jehu med Jonadab Rekabsson til Ba'als-templet og sa til Ba'als-dyrkarane: Sjå vel etter at det ikkje er nokon av Herrens tenarar med dykk her, anna berre Ba'als-dyrkarar!
24  So gjekk dei inn og ofra slaktoffer og brennoffer. Men Jehu hadde sett åtti mann på vakt utanfor og sagt til dei: Slepp nokon undan av dei mennene som eg no gjev i hendene på dykk, skal de bøta med liv for liv.
25  Då dei so hadde gjort frå seg brennoffer-blotingi, sa Jehu til drabantane og livvakti: Inn og hogg dei ned! Lat ingen sleppa ut! So hogg dei dei ned med kvasse sverdet og kasta dei ut - gjorde drabantane og livvakti - og gjekk til Ba'als-tempelbyen*.
26  Dei bar ut sulone i Ba'als-templet og brende dei upp
27  og reiv ned Ba'als-sula; sjølve Ba'als-templet reiv dei og ned og laga det um til naudturftstader, som finst der den dag i dag.
28  Soleis var det Jehu rudde ut Ba'al or Israel.
29  Men dei syndene som Jeroboam Nebatsson hadde gjort og fenge Israel til å gjera, gav han ikkje upp; han heldt ved og dyrka gullkalvane i Betel og Dan.
30  Og Herren sa til Jehu: Etter di du hev gjort til gagns det som rett var i mine augo, og i alle måtar hev fare soleis med Akabs hus som eg vilde, so skal etterkomarane dine sitja på Israels kongestol til fjorde leden.
31  Men Jehu la ikkje vinn på å fara fram av alt sitt hjarta etter den lovi som Herren, Israels Gud, hadde sett; han gav ikkje upp dei syndene som Jeroboam hadde gjort og fenge Israel til å gjera.
32  På den tidi tok Herren til å skjera stykke ut or Israel. Hasael vann yver dei langs heile Israels landskil
33  og tok på austsida av Jordan heile Gilead-landet, Gads-ætti og Rubens-ætti og Manasse-ætti, alt i frå Aroer ved Arnon-åi, både Gilead og Basan.
34  Det som meir er å segja um Jehu, alt det han gjorde og alle storverki hans, det stend skrive i krønikeboki åt Israels-kongane.
35  So for Jehu til federne sine og vart gravlagd i Samaria. Joakas, son hans, vart konge etter han.
36  Den tidi Jehu sat konge yver Israel i Samaria, var åtte og tjuge år.
 
 
# Andre Kongebok 11
1  Då Atalja, mor åt Akasja, fekk vita at sonen hennar var avliden, tok ho seg fyre å øyda heile kongeætti.
2  Men Joseba, dotter åt kong Joram og syster åt Akasja, tok i dulsmål Joas, son åt Akasja, burt or kongssone-flokken som skulde drepast, og hadde han inn i sengebui* - både han og sogmori hans. Soleis fekk dei løynt han for Atalja, so han ikkje vart drepen.
3  Sidan gøymde ho han hjå seg i Herrens hus i seks år, medan Atalja rådde i landet.
4  Men det sjuande året sende Jojada bod etter Hovdingane for livvakti. Han bad dei koma inn til seg i Herrens hus og gjorde ei pakt med dei og tok dei i eid der i Herrens hus. So synte han dei kongssonen
5  og gav dei fyresegner og sa: Høyr no kva de skal gjera: På sabbaten skal ein tridjepart av dykk koma og halda vakt i kongsgarden,
6  Den andre tridjeparten i Sur-porten og den tridje i porten attanfor drabantane; soleis skal de halda vakt ved huset og stengja det av.
7  Men dei tvo flokkane av dykk som vert avløyste på sabbaten, dei skal taka vakthaldet i Herrens hus hjå kongen.
8  De skal fylkja dykk rundt ikring kongen, kvar mann med våpen i hand, og vil nokon trengja seg inn i rekkjone, skal han drepast; de skal fylgja kongen både når han gjeng ut, og når han gjeng inn.
9  Hovdingane gjorde i eitt og alt som Jojada, presten, hadde sagt dei fyre. Kvar av dei tok folki sine med seg, både dei som skulde stiga på vakt på sabbaten, og dei som skulde ganga i frå på sabbaten, og kom til Jojada, presten.
10  Presten let hovdingane få spjoti og skjoldane åt kong David - dei låg i Herrens hus -
11  og drabantane stelte seg upp, kvar mann med våpen i hand, frå høgre sida av huset til vinstre sida burtimot altaret og burtimot huset rundt ikring kongen.
12  So leidde han kongssonen ut og sette på han kruna og gav han vitnemålet*, og dei kåra han til konge og salva han, og dei klappa i hendene og ropa: Leve kongen!
13  Då Atalja høyrde ropet frå drabantane og folket, gjekk ho dit dei var - inn i Herrens hus.
14  Der fekk ho sjå at kongen stod på den høge tramen, som skikken var, og hovdingane og lurblåsarane stod innmed han, og ho høyrde korleis heile landslyden jubla og bles i lurane. Då reiv ho sund klædi sine og ropa: Uppreist, uppreist!
15  Men Jojada, presten, sa til hovdingane som hadde rådvelde yver herfolket: Leid henne ut millom rekkjone, og fylgjer nokon etter henne, so hogg han ned! For presten hadde sagt: Ho må ikkje drepast i Herrens hus!
16  So gjekk dei til sides for henne til båe sidor, og ho gjekk fram etter den vegen som hestane plar køyra inn i kongsgarden; der let ho livet.
17  Sidan gjorde Jojada ei pakt millom Herren og kongen og folket at dei skulde vera Herrens folk; millom kongen og folket gjorde han og ei pakt.
18  Og heile landslyden gjekk inn i templet åt Ba'al og reiv det ned. Altari hans og bileti hans slo dei reint i knas, og Mattan, presten åt Ba'al, drap dei framanfor altari. Og presten sette folk til å hava tilsyn med Herrens hus.
19  So tok han med seg hovdingane og livvakti og drabantane og heile landslyden, og dei førde kongen ned frå Herrens hus og gjekk inn i kongsgarden igjenom drabant-porten, og han sette seg på kongsstolen.
20  Heile landslyden gledde seg, og byen var roleg. Men Atalja hadde dei hogge i hel i kongsgarden.
21  Joas var sju år då han vart konge.
 
 
# Andre Kongebok 12
1  Det var i sjuande året av Jehus kongedøme Joas vart konge, og han rådde i Jerusalem i fyrti år. Mor hans heitte Sibja og var frå Be'erseba.
2  Joas gjorde det som rett var i Herrens augo, heile tidi, so lenge Jojada, presten, rettleidde han -
3  so nær som at offerhaugane ikkje vart nedlagde; folket heldt ved og ofra slaktoffer og brende røykjelse på haugane.
4  Joas sa til Presten: Dei heilage gåvone som kjem inn til Herrens hus i pengar - både pengane frå dei som kjem med i manntalet*, og takstpengane for folk som vert utløyste**, og alle pengane som nokon sjølvmint kjem til Herrens hus med -
5  dei skal prestane taka imot, kvar av dei folki han kjenner, og so skal dei bøta brestene i Herrens hus kvar det finst nokon brest.
6  Men i tri og tjugande året av Joas' kongedøme hadde prestane endå ikkje bøtt brestane i huset.
7  Då kalla Joas presten Jojada og dei andre prestane fyre seg og sa til dei: Kvifor bøter de ikkje brestane i Herrens hus? Heretter skal de ikkje taka imot pengar av kjenningane dykkar, men gjeva dei frå dykk til å vøla templet med.
8  So gjekk prestane med på at dei ikkje skulde taka imot pengar av folket, men so skulde dei ikkje heller hava noko med å vøla huset.
9  Og Jojada, presten, tok ei kista og bora hol i loket og sette henne innmed altaret på høgre sida, der som folk gjeng inn i Herrens hus. I den la prestane som heldt vakt ved dørstokken, alle pengar som kom inn til Herrens hus.
10  Når dei då såg at det var mange pengar i kista, gjekk skrivaren åt kongen dit upp saman med øvstepresten og knytte dei inn og talde dei pengane som fanst i Herrens hus.
11  So gav dei pengane som dei hadde vege, i hendene på dei som stod fyre arbeidet og hadde tilsyn med Herrens hus, og DEI greidde dei ut til timbremennene og bygningsmennene som arbeidde på Herrens hus,
12  og til murarane og steinhoggarane, eller nytta dei til å kjøpa trevyrke og hoggen stein, so brestene i Herrens hus kunde verta bøtt - til alt som laut kostast på huset, so det kunde setjast i stand att.
13  Det vart ikkje gjort sylvfat eller knivar eller blodbollar eller lurar eller noko slag ting i gull eller sylv åt Herrens hus for dei pengane som kom inn til det;
14  dei vart gjevne til dei som stod fyre arbeidet, og nytta til å vøla på Herrens hus.
15  Det vart ikkje kravt rekneskap av dei mennene som tok imot pengane og skulde gjeva dei til arbeidsfolket; for dei for ærleg fram.
16  Men skuldoffer- og syndoffer-pengane kom ikkje inn til Herrens hus; det var prestane som fekk dei.
17  På den tidi gjorde Hasael, kongen i Syria, ei herferd mot Gat, og då han hadde vunne den byen, etla han seg til å ganga mot Jerusalem.
18  Då tok Joas, Juda-kongen, alle dei heilage gåvone som federne hans, Juda-kongane Josafat og Joram og Akasja, hadde helga, og dei han sjølv hadde helga, og alt gull som fanst i skattkammeri i Herrens hus og i kongsgarden, og sende det til Hasael, syrarkongen. So drog han burt og gjekk ikkje mot Jerusalem.
19  Det som ellers er å segja um Joas og alt det han gjorde, det stend skrive i krønikeboki åt Juda-kongane.
20  Hirdmennene åt Joas gjorde uppreist og laga ei samansverjing og drap han i Millo-huset, som gjeng ned til Silla.
21  Dei hirdmennene som slo han i hel, heitte Josakar Sim'atsson og Josabad Somersson. Han vart gravlagd hjå federne sine i Davidsstaden, og Amasja, son hans, vart konge etter han.
 
 
# Andre Kongebok 13
1  I tri og tjugande året av kongedømet åt Joas Akasjason i Juda vart Joakas, son åt Jehu, konge yver Israel. Han sat i Samaria og rådde for riket i syttan år.
2  Han gjorde det som Herren mislika, og for fram etter same syndefulle vegen som Jeroboam Nebatsson hadde fylgt og fenge Israel til å fylgja - den veik han ikkje utav.
3  Då vart Herren brennande harm på Israel og gav dei i hendene på Hasael, kongen i Syria, og Benhadad, son hans, heile tidi.
4  Men Joakas freista å blidka Herren, og Herren høyrde på han, av di han såg den naudi Israel var stadd i då syrarkongen trengde dei so hardt.
5  Herren gav Israel ein hjelpar, so dei kom seg undan syrarveldet. Sidan fekk Israels-borni bu i heimane sine som dei fyrr hadde gjort.
6  Like vel veik dei ikkje utav den syndefulle vegen som Jeroboams hus hadde fylgt og fenge Israel til å fylgja; den heldt dei fram etter; jamvel Astarte-biletet vart standande i Samaria.
7  [Herren bønhøyrde Joakas] for han hadde ikkje leivt meir folk åt han enn femti ridarar og ti vogner og ti tusund mann fotfolk; for syrarkongen hadde tynt dei og gjort dei so små som dusti som ligg att etter treskjingi.
8  Det som meir er å segja um Joakas, um alt det han gjorde, og um storverki hans, det stend skrive i krønikeboki åt Israels-kongane.
9  So for Joakas til federne sine og vart gravlagd i Samaria. Joas, son hans, vart konge etter han.
10  Det var i sju og trettiande året av kongedømet åt Joas i Juda at Joas Joakasson vart konge yver Israel. Han sat i Samaria og rådde for riket i sekstan år.
11  Han gjorde det som Herren tykte ille um, og veik aldri utav den syndefulle vegen som Jeroboam Nebatsson hadde fylgt og fenge Israel til å fylgja; den for han fram etter.
12  Det som meir er å segja um Joas, um alt det han gjorde, og um storverki hans, korleis han slost med Amasja, Juda-kongen, det stend skrive i krønikebøkene åt Israels-kongane.
13  So for Joas til federne sine, og Jeroboam sette seg på kongsstolen hans. Joas vart gravlagd i Samaria, der hine Israels-kongane låg.
14  Då Elisa hadde fenge helsotti, kom Joas, Israels-kongen, ned til han og gret uppyver han og sa: Far, far! Du som er Israels vogner og ridarar!
15  Då sa Elisa til han: Henta ein boge og nokre piler! Då henta han det til han.
16  Då sa Elisa til Israels-kongen: Legg handi di på bogen! Då han det hadde gjort, la Elisa hendene sine på hendene åt kongen
17  og sa: Lat upp vindauga som vender mot aust! Han let det upp, og Elisa sa: Skjot! So skaut kongen. Då sa Elisa: Ei sigers-pil frå Herren, ei sigers-pil mot syrarane! Du skal slå syrarane i Afek og heiltupp gjera ende på dei.
18  Sidan sa han: Tak pilene! Kongen tok dei, og Elisa sa til han: Slå på jordi! Han slo tri gonger, men so heldt han upp.
19  Då vart gudsmannen harm på han og sa: Du skulde ha slege fem eller seks gonger, so hadde du heiltupp gjort ende på syrarane; no kjem du berre til å slå dei tri gonger.
20  So døydde Elisa og vart gravlagd. - I fyrstningi av året kom det jamt herjeflokkar inn i landet frå Moab.
21  So hende det ein dag medan dei var åt og skulde jorda ein mann, at dei fekk sjå ein herjeflokk; då kasta dei mannen ned i gravi åt Elisa, og med same mannen kom nær beini åt Elisa, livna han upp att og reis på føtene.
22  Hasael, kongen i Syria, trengde Israel hardt so lenge Joakas levde.
23  Men Herren miskunna dei og ynkast yver dei og vende seg til dei for den pakti skuld som han hadde gjort med Abraham, Isak og Jakob. Han vilde ikkje øyda dei ut og kasta dei ikkje endå burt ifrå seg.
24  Og då Hasael, kongen i Syria, var avliden, og Benhadad, son hans, hadde vorte konge etter han,
25  då vann Joas Joakasson dei byane att som Hasael hadde teke frå Joakas, far hans, då det var ufred millom dei. Tri gonger slo han Benhadad og tok att dei byane som hadde høyrt Israel til.
 
 
# Andre Kongebok 14
1  Det var i andre året av kongedømet åt Joas Joakasson i Israel Amasja vart konge; han var son åt Joas, Juda-kongen.
2  Han var fem og tjuge år gamal då han tok styret, og sat ni og tjuge år konge i Jerusalem. Mor hans heitte Joaddan og var frå Jerusalem.
3  Han gjorde det som rett var i Herrens augo, men ikkje so som David, ættefaren hans; han for i alle måtar åt som Joas, far hans, hadde gjort.
4  Offerhaugane vart ikkje nedlagde; folket heldt ved og ofra slaktoffer og brende røykjelse på haugane.
5  So snart han hadde fenge kongedømet fast i si hand, tok han livet av dei hirdmennene som hadde drepe kongen, far hans.
6  Men han tok ikkje livet åt borni åt dråpsmennene - han heldt seg etter det som stend skrive i lovboki åt Moses, der Herren hev gjeve dette bodet: Foreldri skal ikkje lata livet for det borni hev gjort, og borni ikkje for det foreldri hev gjort; kvar skal lata livet for sine eigne brot.
7  Han slo edomitane i Saltdalen - ti tusund mann - og tok Sela; han kalla borgi Jokte'el, og det namnet hev ho den dag i dag.
8  På den tidi sende Amasja bod til Joas, Israels-kongen, son åt Joakas Jehuson, med dei ordi: Kom lat oss røyna kvarandre!
9  Då sende Joas, Israels-kongen, bod attende til Amasja, Juda-kongen, og svara: Klungeren på Libanon sende ein gong bod på sederen i Libanon og let segja: Lat son min få dotter di til kona! Men villdyri på Libanon kom farande og trakka ned klungeren.
10  Du hev vunne på edomitane; difor hev du vorte so stormodig. Lat deg lita med den æra du hev vunne, og sit heime! Kvifor vil du bjoda ut ulukka? Du kjem berre til å rjuka, og Juda-riket med deg.
11  Men Amasja vilde ikkje høyra på han. So drog Joas, Israels-kongen, ut, og dei kom i kast med kvarandre, han og Amasja, Juda-kongen, ved Bet-Semes, som høyrer til Juda-riket.
12  Då tapte Juda-mennene for Israels-mennene og rømde kvar til sin heim.
13  Joas, Israels-kongen, fanga Amasja, Juda-kongen, son åt Joas Akasjason, ved Bet-Semes. Då dei kom til Jerusalem, reiv han ned bymuren frå Efra'ims-porten til Hyrneporten, eit stykke på fire hundrad alnar.
14  Og han tok alt gullet og sylvet og alle eignelutane som fanst i Herrens hus og i skattkammeri i kongsgarden; gislane tok han med seg. So for han heim att til Samaria.
15  Det som meir er å segja um Joas, um det han gjorde, og um storverki hans og korleis han slost med Amasja, Juda-kongen, det stend skrive i krønikeboki åt Israels-kongane.
16  So for Joas til federne sine og vart gravlagd i Samaria, der hine Israels-kongane låg. Jeroboam, son hans, vart konge etter han.
17  Amasja Joasson, Juda-kongen, levde femtan år etter Joas Joakasson, Israels-kongen, var avliden.
18  Det som meir er å segja um Amasja, det stend skrive i krønikeboki åt Juda-kongane.
19  Dei svor seg saman mot han i Jerusalem, og han rømde til Lakis; men det vart sendt folk etter han, og dei tok livet av han der.
20  So køyrde dei han derifrå med hestar*, og han vart gravlagd i Jerusalem, der federne hans låg, i Davids-staden.
21  Sidan tok heile Juda-folket og gjorde Asarja*, som då var sekstan år gamal, til konge etter Amasja, far hans.
22  Han vann Elat att åt Juda-riket og og bygde byen um til ei borg, etter kongen var faren til federne sine.
23  Det var i femtande året av Amasja Joassons kongedøme i Juda at Jeroboam, son åt Joas, Israels-kongen, tok styret, og han sat konge i Samaria ein og fyrti år.
24  Han gjorde det som Herren mislika, og veik aldri utav den syndefulle vegen som Jeroboam Nebatsson hadde fylgt og fenge Israel til å fylgja.
25  Men han flutte landskilet åt Israel fram til dei gamle merki, so det gjekk frå Hamat-vegen til Moavatnet, etter det ordet som Herren, Israels Gud, hadde tala gjenom tenaren sin, profeten Jonas Amittaison frå Gat-Hefer.
26  For Herren hadde set at Israel var stadd i ovhard naud; det var ute både med store og små og fanst ingen som hjelpte Israel.
27  Og Herren hadde ikkje sagt at han vilde strjuka ut Israels namn under himmelen; difor let han Jeroboam Joasson få berga dei.
28  Det som meir er å segja um Jeroboam, um alt det han gjorde, og um storverki hans, um herferdene han gjorde, og korleis han vann att for Israel den luten av Damaskus og Hamat som fyrr hadde høyrt til Juda, det stend det skrive i krønikeboki åt Israels-kongane.
29  So for Jeroboam til federne sine, Israels-kongane, og Sakarja son hans, vart konge etter han.
 
 
# Andre Kongebok 15
1  Det var i sju og tjugande året av Jeroboams kongedøme i Israel Asarja vart konge; han var son åt Juda-kongen Amasja.
2  Han var sekstan år då han fekk kongsnamn, og sat tvo og femti år konge i Jerusalem. Mor hans heitte Jekolja og var frå Jerusalem.
3  Han gjorde det som rett var i Herrens augo, heiltupp soleis som Amasja, far hans, hadde gjort.
4  Men offerhaugane vart ikkje nedlagde; folket held ved og ofra slaktoffer og brende røykjelse på haugane.
5  Herren råma kongen med sjukdom; han vart spilsjuk og var so til sin døydande dag. Han budde i eit hus for seg sjølv, og Jotam, kongssonen, stod fyre huset åt kongen og styrde landslyden.
6  Det som meir er å segja um Asarja og alt det han gjorde, det stend skrive i krønikeboki åt Juda-kongane.
7  So for Asarja til federne sine, og dei gravla han hjå federne hans i Davids-staden. Jotam, son hans, vart konge etter han.
8  Det var i åtte og trettiande året av Asarjas kongedøme i Juda-riket at Sakarja Jeroboamsson fekk veldet yver Israel, og han sat konge i Samaria i seks månader.
9  Han gjorde det som Herren mislika, liksom federne hans; han veik ikkje utav den syndefulle vegen som Jeroboam Nebatsson hadde fylgt og fenge Israel til å fylgja.
10  Sallum Jabesson fekk i stand ei samansverjing mot han; han slo han i hel so folket såg på det, og vart sjølv konge i staden hans.
11  Det som meir er å segja um Sakarja, det stend skrive i krønikeboki åt Israels-kongane.
12  Soleis sanna det seg det ordet som Herren hadde tala til Jehu; han hadde sagt: Etterkomarane dine skal sitja på Israels kongestol til fjorde leden. Og so vart det.
13  Det var i ni og trettiande året av Ussias'* kongedøme i Juda at Salum Jabesson tok kongsnamn, og han sat konge i Samaria ein månads tid.
14  Då drog Menahem Gadison upp frå Tirsa og kom til Samaria; der slo han i hel Sallum Jabesson og vart konge i staden hans.
15  Det som meir er å segja um Sallum og den samansverjingi han fekk i stand, det stend skrive i krønikeboki åt Israels-kongane.
16  På den tidi drog Menahem ut frå Trisa og herja Tifsah og alt der var, og alle bygdene ikring. Dei let ikkje upp portane for han; difor herja han der og riste jamvel upp alle barnkonone.
17  Det var i ni og trettiande året av Asarjas kongedøme i Juda at Menahem Gadison vart konge yver Israel. Sidan sat han i ti år i Samaria.
18  Han gjorde det som Herren mislika; han veik aldri, so lege han levde, utav den syndefulle vegen som Jeroboam Nebatsson hadde fylgt og fenge Israel til å fylgja.
19  Ful, kongen i Assyria, fall inn i landet. Då gav Menahem han tusund talent sylv, so han skulde stydja han og tryggja kongedømet hans.
20  Dei pengane Menahem laut reida ut til assyrarkongen, fekk han inn på den måten at han la skatt på Israel, på alle rikmennene, femti sekel på kvar. So for assyrarkongen heim att og stana ikkje lenger i landet.
21  Det som meir er å segja um Menahem og alt det han gjorde, det stend skrive i krønikeboki åt Israels-kongane.
22  So for Menahem til fedrane sine, og Pekahja, son hans, vart konge etter han.
23  Det var i femtiande året av Asarjas kongedøme i Juda åt Pekahja Menahemsson vart konge yver Israel, og han sat tvo år i Samaria.
24  Han gjorde det som Herren mislika, og veik ikkje utav den syndefulle vegen som Jeroboam Nebatsson hadde fylgt og fenge Israel til å fylgja.
25  Pekah, son åt Remalja, ein av hovudsmennene hans, fekk i stand ei samansverjing mot han og felte han og Argob og Arje i Samaria, i sjølve kongsborgi. Han hadde femti mann av Gileadsfolket med seg, og då han hadde drepe Pekahja, vart han konge i staden hans.
26  Det som meir er å segja um Pekahja og alt det han gjorde, det stend skrive i krønikeboki åt Israels-kongane.
27  Det var i tvo og femtiande året av Asarjas kongedøme i Juda at Pekah Remaljason fekk veldet yver Israels-riket, og han sat konge i Samaria i tjuge år.
28  Han gjorde det som Herren mislika, og veik ikkje utav den syndefulle vegen som Jeroboam Nebatsson hadde fylgt og fenge Israel til å fylgja.
29  I den tidi då Pekah var konge i Israel, kom Tiglat-Pileser, kongen i Assyria, og tok Ijon og Abel-Bet-Ma'aka og Janoah og Kedes og Hasor og Gilead og Galilea - heile Naftali-landet - og flutte folket som budde der, burt til Assyria.
30  Hosea Elason fekk i stand ei samansverjing mot Pekah Remaljason og slo han i hel og vart konge i staden hans; det var i tjugande året av kongedømet åt Jotam Ussiasson*.
31  Det som meir er å segja um Pekah og alt det han gjorde, det stend skrive i krønikeboki åt Israels-kongane.
32  I andre året av Pekah Remaljasons kongedøme i Israel vart Jotam konge; han var son åt Ussias, Juda-kongen.
33  Då han fekk kongsnamn, var han fem og tjuge år gamal, og han sat sekstan år konge i Jerusalem. Mor hans heitte Jerusa og var dotter åt Sadok.
34  Han gjorde det som rett var i Herrens augo, og for i alle måtar åt som Ussias, far hans, hadde gjort.
35  Men offerhaugane vart ikkje nedlagde; folket heldt ved og ofra slaktoffer og brende røykjelse på haugane. - Det var Jotam som bygde øvre porten i Herrens hus.
36  Det som meir er å segja um Jotam og alt det han gjorde, det stend skrive i krønikeboki åt Juda-kongane.
37  På den tidi tok Herren til å senda Resin, kongen i Syria, og Pekah Remaljason mot Judariket.
38  So for Jotam til federne sine og vart gravlagd hjå federne sine i byen åt David, ættefaren sin. Akas, son hans, vart konge etter han.
 
 
# Andre Kongebok 16
1  Det var i syttande året av Pekah Remaljasons kongedøme Akas vart konge; han var son åt Jotam, Juda-kongen.
2  Akas var tjuge år gamal då han tok styret, og han sat sekstan år konge i Jerusalem. Han gjorde ikkje det som rett er for Herren hans Gud, som David, ættefaren hans,
3  men fylgde i fotfaret åt Israels-kongane. Han let jamvel son sin ganga gjenom elden etter dei avstyggelege skikkane som var hjå dei folki Herren hadde drive burt for Israels-borni;
4  og han ofra slaktoffer og brende røykjelse på haugane og bakkane og under kvart grønt tre.
5  På den tidi gjorde Resin, kongen i Syria, og Pekah Remaljason, Israels-kongen, ei herferd mot Jerusalem. Dei kringsette Akas, men vann ikkje gjera noko åtak*.
6  På same tidi vann Resin, syrarkongen, Elat att åt Syria; han dreiv jødane ut or Elat, og syrarane kom og busette seg der og hev vorte buande der til denne dag.
7  Akas sende bod til Tiglat-Pileser, kongen i Assyria, og let segja: Eg er din tenar og din son; kom og frels meg frå syrar-kongen og Israels-kongen! Dei hev yppa ufred med meg.
8  Og Akas tok alt sylvet og gullet i Herrens hus og i skattkammeri i kongsgarden og sende det til assyrarkongen i gåva.
9  Assyrarkongen gjorde som han bad; han gjekk mot Damaskus og hertok byen; folket som budde der, førde han burt til Kir, og Resin tok han livet av.
10  So for kong Akas til Damaskus og vilde møta Tiglat-Pileser, assyrarkongen. Då han fekk sjå altaret som var der, sende han Uria, presten, ei teikning av det og eit bilete som synte korleis det i alle måtar var gjort.
11  Og Uria, presten, bygde eit altar som svara heiltupp til det biletet som Akas hadde sendt frå Damaskus; det fekk han gjort innan kong Akas kom att frå Damaskus.
12  Då kongen kom heim att frå Damaskus og såg altaret, gjekk han fram til det og ofra på det.
13  Han brende brennofferet og matofferet sitt og auste ut drykkofferet sitt og skvette blodet av takkofferet sitt på altaret.
14  Men koparaltaret, som stod framfor Herrens åsyn, flutte han frå romet sitt framfor huset - romet millom det nye altaret og Herrens hus - og sette det på nordsida av det nye altaret.
15  So gav Uria, presten, sovori fyresegn: På det store altaret skal du brenna morgon-brennofferet og kvelds-matofferet og brennofferet frå kongen og matofferet hans og og brennofferet for heile landslyden og matofferet deira og drykkofferet deira, og blodet av brennofferi og av slaktofferi skal du skvetta på det; men koparaltaret vil eg hava til å halda bøn innmed.
16  Og Uria, presten, gjorde i alle måtar som kong Akas hadde sagt han fyre.
17  Kong Akas skar og fyllingane ut or fotstykki og tok burt balja som stod på kvar av dei. Like eins tok han det støypte havet ned av koparuksane som det kvilde på, og sette det på eit steingolv.
18  Og sabbats-svalgangen som dei hadde bygt innmed huset og tekt yver, og den ytre kongeinngangen la han inn i Herrens hus for assyrarkongen skuld.
19  Det som meir er å segja um Akas, um det han gjorde, det stend skrive i krønikeboki åt Juda-kongane.
20  So for Akas til federne sine og vart gravlagd hjå federne sine i Davids-staden. Esekias, son hans, vart konge etter han.
 
 
# Andre Kongebok 17
1  Det var i tolvte året av kongedømet åt Akas i Juda at Hosea Elason fekk veldet yver Israels-riket, og han sat konge i Samaria i ni år.
2  Han gjorde det som Herren mislika, men ikkje so som dei Israels-kongane som hadde vore fyre han.
3  Salmanassar, kongen i Assyria, gjorde ei herferd mot han, og Hosea laut gjeva seg under han og leggja skatt åt han.
4  Men då det leid um ei tid, sende han bod til So, kongen i Egyptar-land, og svara ikkje lenger den årlege skatten. Då skyna assyrarkongen at han vilde gjera uppreist, og sette han fast og held han i fengsel.
5  For assyrarkongen kom og herja på heile landet, og han drog mot Samaria-borgi og heldt henne kringsett i tri år.
6  I niande året av Hoseas kongedøme hertok han Samaria og førde Israel burt til Assyria. Han let dei busetja seg i Halah og innmed Habor, ei å i Gosan, og i byane i Media.
7  Soleis gjekk det av di Israels-borni synda mot Herren sin Gud, som hadde ført dei upp frå Egyptar-landet og fria dei frå Farao, egyptarkongen, og hans velde, og av di dei ottast andre gudar
8  og heldt seg etter skikkane åt dei heidningfolki som Herren hadde drive burt for Israels-borni, og etter dei skikkane som Israels-kongane hadde skipa.
9  Israels-borni hylde Herren sin Gud med ord som ikkje var rette*; dei bygde seg offerhaugar på alle bustadene sine, anten det berre var vakttårn**, eller det var byar med murar ikring;
10  dei reiste minnesteinar og Astarte-bilete på kvar høg haug og under kvart grønt tre
11  og brende røykjelse der på alle haugane, liksom dei heidningfolki gjorde som Herren hadde drive burt for dei; og mykje anna vondt gjorde dei, so dei harma Herren;
12  dei dyrka jamvel dei ufysne avgudane, det som Herren hadde forbode dei so strengt.
13  Herren let alle profetane sine - alle sjåarane - vara Israel og Juda åt med sovorne ord: Vend um frå dei vonde vegane dykkar og haldt bodi og fyresegnene mine etter heile den lovi som eg gav federne dykkar og sende til dykk med tenarane mine, profetane!
14  Men dei vilde ikkje høyra; dei var likso stivnakka som federne sine, dei som ikkje trudde på Herren sin Gud.
15  Dei vanda fyresegnene hans og den pakti han hadde gjort med federne deira, og dei vitnemåli han hadde gjeva dei; dei fylgde dei inkjeslege avgudane og vart dårar og laga seg etter dei heidningfolki som budde rundt ikring dei, og som Herren hadde forbode dei å taka etter.
16  Dei ansa ikkje noko av dei bodi som Herren deira Gud hadde gjeve, men gjorde seg støypte bilete, tvo kalvar, og laga eit Astarte-bilete og tilbad heile himmelheren og dyrka Ba'al.
17  Dei let sønene og døtterne sine ganga gjenom elden og for med spådomskunster og varseltyding og selde seg til å gjera det som Herren mislika, so dei øste han upp.
18  Difor vart Herren ovende harm på Israel og støytte dei frå seg; det vart ingen att anna berre Juda-ætti.
19  Men Juda heldt ikkje heller Herren sin Guds bod; dei og heldt seg etter dei skikkane som Israel hadde teke til med.
20  Difor vanda Herren heile Israels-ætti og for hardt med dei og gav dei i hendene på ransmenner, og då det leid på, kasta han dei burt ifrå seg.
21  For då han hadde rive Israel laus frå Davids hus, og dei hadde teke Jeroboam Nebatsson til konge, då fekk Jeroboam drege Israel burt frå Herren og lokka dei til å gjera ei stor synd.
22  Sidan for Israels-borni fram etter den same syndefulle vegen som Jeroboam hadde fylgt; den veik dei aldri utav.
23  Til slutt støytte Herren Israel frå seg, soleis som han hadde varsla gjenom alle tenarane sine, profetane - Israel vart ført burt frå sitt eige land til Assyria, og der hev dei vore til denne dag.
24  Kongen i Assyria flutte folk frå Babel og Kuta og Avva og Hamat og Sefarva'im og let dei busetja seg i byane i Samaria i staden for Israels-borni; og dei tok Samaria i eige og vart buande i byane der.
25  No var det so at i den fyrste tidi etter dei hadde busett seg der, ottast dei ikkje Herren, difor sende Herren løvor inn imillom dei, og løvone drap mange av dei.
26  So sa folk til kongen i Assyria: Dei folki som du flutte burt og let få bu i byane i Samaria, veit ikkje korleis dei skal dyrka guden her i landet, difor hev han sendt løvor inn imillom dei, og løvone drep dei ned, av di dei ikkje veit korleis dei skal dyrka landsens gud.
27  So sa kongen i Assyria til mennene sine: Send i veg ein av dei prestane som de førde burt derifrå! Lat dei* fara dit og få bu der, so han kann læra dei korleis dei skal dyrka landsens gud!
28  So kom ein av dei prestane som dei hadde ført burt frå Samaria, og han busette seg i Betel og tok til å læra dei korleis dei skulde ottast Herren.
29  Alle desse folki gjorde seg sine eigne gudebilete og sette dei upp i dei offerhaug-husi som Samaria-mennene hadde bygt - kvart folk i dei byane som dei budde i.
30  Mennene frå Babel gjorde seg eit bilete av Sukkot-Benot, og Kut-mennene eit Nergal-bilete, og Hamat-mennene eit Asima-bilete;
31  avitane laga eit Nibhas- og eit Tartak-bilete, og sefarvitane brende sønene sine i elden for Adrammelek og Anammelek, Sefarva'im-gudane.
32  Men no tok dei til å ottast Herren og; dei gjorde kven dei vilde av folki sine til offerhaug-prestar, og dei ofra for dei i husi på haugane.
33  Dei ottast Herren, men dei dyrka like vel sine eigne gudar på same vis som heidningfolki i dei landi dei var førde burt ifrå.
34  Enno i dag fer dei fram på si gamle vis. Dei ottast ikkje Herren* og held seg ikkje etter dei fyresegnene og rettane dei hev fenge, og ikkje etter den lovi og dei bodi Herren hev gjeve etterkomarane etter Jakob, han som han gav namnet Israel**.
35  For med dei gjorde Herren ei pakt og sa til dei: De skal ikkje ottast andre gudar og ikkje tilbeda dei og ikkje dyrka dei og ikkje ofra til dei
36  Men Herren - han som førde dykk upp frå Egyptar-landet med stor styrke og med strak arm - han skal de ottast, og han skal de tilbeda, og han skal de ofra til.
37  Dei fyresegnene og rettane og den lovi og dei bodi som han let skriva åt dykk, dei skal de koma i hug å halda alle dagar, og de må ikkje ottast andre gudar.
38  Den pakti eg gjorde med dykk, må de ikkje gløyma, og de må ikkje ottast andre gudar.
39  Berre Herren dykkar Gud skal de ottast - då vil han berga dykk frå alle fiendane dykkar.
40  Men dei vilde ikkje høyra; dei for åt på same vis som fyrr.
41  So bar no desse heidningfolki age for Herren, men dyrka samstundes dei utskorne bileti sine. Borni og barneborni deira gjorde og som federne sine, og soleis er det enno i dag.
 
 
# Andre Kongebok 18
1  Det var i tridje året av Hosea Elasons kongedøme i Israel at Esekias, son åt Akas, Juda-kongen, vart konge.
2  Han var fem og tjuge år gamal då han tok styret, og sat tvo og tjuge år konge i Jerusalem. Mor hans heitte Abi og var dotter åt Sakarja.
3  Han gjorde det som rett var i Herrens augo, heiltupp soleis som David, ættefaren hans.
4  Han la ned offerhaugane og slo sund biletsteinane og hogg ned Astarte-biletet og knasa koparormen som Moses hadde laga; for alt til den tid hadde Israels-borni brent røykjelse for han; dei kalla han Nehustan.
5  Til Herren, Israels Gud, sette han si lit. Det hev ikkje vore hans like millom alle Juda-kongane som kom etter han, og ikkje millom dei som var fyre han heller.
6  Han heldt seg trutt til Herren og veik ikkje frå han - han heldt dei bodi som Herren hadde kunngjort for Moses.
7  Og Herren var med han; i alt han tok seg fyre, stelte han seg visleg. Han sette seg upp imot assyrarkongen og vilde ikkje standa under han lenger.
8  Han vann på filistarane og hertok landet deira alt til Gasa og bygdene som ligg ikring, med både vakttårn og faste byar.
9  I fjorde året av Esekias' kongedøme, som var sjuande året av kongedømet åt Hosea Elason i Israel, bar det so til at Salmanassar, kongen i Assyria, gjorde ei herferd mot Samaria og kringsette borgi,
10  og då tri år var lidne, tok dei henne. Det var i sette året av kongedømet åt Esekias og niande året av Hoseas kongedøme i Israel at Samaria vart teke.
11  Assyrarkongen førde Israel burt til Assyria og flutte dei til Halah og til Habor, ei å i Gosan, og til byane i Media.
12  So gjekk det dei for di dei ikkje lydde etter Herren sin Guds røyst, men braut hans pakt - alt det som Moses, Herrens tenar, hadde sett dei fyre; ikkje høyrde dei på det, og ikkje heldt dei seg etter det.
13  I fjortande året av kongedømet åt Esekias drog Sankerib, kongen i Assyria, mot alle faste byar i Juda-riket og hertok dei.
14  Då han var komen til Lakis, sende Esekias, Juda-kongen, bod til han med dei ordi: Eg hev synda; vend um og lat meg vera i fred! Det du legg på meg, skal eg bera: So kravde assyrarkongen tri hundrad talent sylv og tretti talent gull av Esekias, Juda-kongen.
15  Og Esekias reidde ut alt sylvet som fanst i Herrens hus og i skattkammeri i kongsgarden.
16  Same gongen braut han gullet av dørene i Herrens tempel og av dørstolpane som han sjølv hadde klædt med gull, og gav det til assyrarkongen.
17  Men assyrarkongen sende Tartan og Rabsaris og Rabsake med ein stor her frå Lakis mot kong Esekias i Jerusalem. Dei for upp til Jerusalem, og då dei var komne dit, stana dei innmed vassleidingi frå Øvredammen, attmed alfarvegen til Vaskarvollen*.
18  So ropa dei på kongen; då gjekk Eljakim Hilkiasson, slottshovdingen, ut til dei saman med Sebna, riksskrivaren, og Joah Asafsson, sogeskrivaren.
19  Og Rabsake sa til dei: Seg til Esekias: So segjer storkongen, kongen i Assyria: Kva er det for ei trygd du trøystar deg med?
20  Du segjer - men det er berre tome ord -: Her er klokskap og styrke nok til krig. Kven er det då du lit på, sidan du hev sett deg upp imot meg?
21  Ja, eg veit nok du set di lit til Egyptar-land, den brotne røyrstaven, som sting hol i handi på alle som styd seg på han; soleis er Farao, egyptarkongen, for alle dei som lit på han.
22  Men svarar de meg: Det er Herren vår Gud me lit på - var det då ikkje hans offerhaugar og hans altar Esekiel fekk burt, då han sa til Juda og Jerusalem: Framfor dette altaret er det de skal tilbeda, her i Jerusalem?
23  Men kom no og gjer eit veddemål med herren min, kongen i Assyria: Eg skal gjeva deg tvo tusund hestar i fall du kann finna ridarar til dei.
24  Korleis skulde du då kunna driva attende ein einaste jarl, ein av dei ringaste tenarane åt herren min? Difor lit du på Egyptar-land og vonar du skal få vogner og hestfolk derifrå.
25  Trur du då det er mot Herrens vilje eg hev drege mot denne staden og vil leggja han i øyde? Nei, Herren hev sjølv sagt til meg: Drag ut imot dette landet og legg det i øyde!
26  Då sa Eljakim Hilkiasson og Sebna og Joah til Rabsake: Gjer vel og tala til tenarane dine på syrisk! For me skynar det. Tala ikkje til oss på jødisk, so folket som stend på muren, høyrer det!
27  Men Rabsake svara: Tru det er til herren din og til deg herren min hev sendt meg for å segja dette? Er det ikkje heller til dei mennene som sit på muren og snart lyt eta sitt eige skarn og drikka sitt eige vatn liksom de sjølve?
28  So steig han fram og ropa med høg røyst på jødisk: Høyr eit ord av storkongen, kongen i Assyria!
29  So segjer kongen: Lat ikkje Esekias få dåra dykk! For han er ikkje god til å berga dykk ut or hendene hans.
30  Lat ikkje Esekias få dykk til å lita på Herren, med di han segjer: Herren vil nok hjelpa oss, og denne byen skal ikkje gjevast i hendene på assyrarkongen.
31  Høyr ikkje på Esekias! For so segjer kongen i Assyria: Gjer fred med meg og kom ut til meg, so skal de fritt få eta kvar av sitt vintre og sitt fiketre og drikka vatn kvar or sin brunn,
32  til dess eg kjem og hentar dykk til eit land som er likt dykkar eige land - eit land med korn og druvesaft, med brød og vinhagar, med oljetre og honning, so de kann leva og ikkje tarv døy! Men høyr ikkje på Esekias når han lokkar dykk og segjer: Herren vil berga oss!
33  Hev vel nokon av gudane åt hine folki berga sitt land for kongen i Assyria?
34  Kvar var gudane åt Hamat og Arpad? Kvar var gudane åt Sefarva'im og Hena og Ivva?
35  Kven var det av alle gudane kring i landi som berga landet sitt for meg? Skulde so Herren kunna berga Jerusalem ut or hendene mine?
36  Folket tagde og svara han ikkje eit ord; for so lydde bodet kongen hadde gjeve: De skal ikkje svara han.
37  Men Eljakim Hilkiasson, slottshovdingen, og Sebna, riksskrivaren, og Joah Asafsson, sogeskrivaren, kom med sundrivne klæde heim til Esekias og bar fram til han ordi hans Rabsake.
 
 
# Andre Kongebok 19
1  Som no Esekias høyrde det, reiv han sund klædi sine og sveipte seg i sekkety og gjekk inn i Herrens hus.
2  So sende han Eljakim, slottshovdingen, og Sebna, riksskrivaren, og dei eldste av prestane, sveipte i sekkety, til Esaias Amosson, profeten,
3  og dei sa til han: So segjer Esekias: Dette er ein dag som er vigd naud og tukt og vanæra; fosteret er fullbore, men det finst ikkje makt til fødsli.
4  Kann henda Herren din Gud høyrer alt det Rabsake hev sagt, han som assyrarkongen, herren hans, sende til å hæda den levande Gud, so han refser han for dei ordi han - Herren din Gud - hev høyrt. So send då upp ei bøn for den leivningen som endå er att!
5  Då kongsmennene kom til Esaias,
6  sa han til dei: Ber desse ordi heim til herren dykkar: So segjer Herren: Du tarv ikkje reddast for dei ordi skuld som du fekk høyra, dei som sveinane åt assyrarkongen hædde meg med.
7  Eg vil skjota det i hugen hans at han fer heim att til sitt eige land for skuld ei tidend* han fær, og der, i hans eige land, vil eg lata han falla for sverdet**.
8  So drog Rabsake burt att. Han hadde høyrt at assyrarkongen var faren burt frå Lakis, og møtte han medan han heldt på og kringsette Libna.
9  Då fekk kongen høyra at Tirhaka, kongen i Etiopia, hadde drege ut i herferd mot han. So sende han på nytt nokre menner til Esekias med det bodet:
10  So skal de segja til Esekias, Juda-kongen: Lat ikkje din Gud, som du set di lit til, få dåra deg, so du tenkjer: Jerusalem kjem aldri til å falla i hendene på assyrarkongen.
11  Du hev nok høyrt gjete kva kongane i Assyria hev gjort med alle andre land, at dei hev lagt dei i øyde - og so skulde du verta berga?
12  Hev dei folki som federne mine øydde, vorte berga av gudane sine - Gosan og Karan og Resef og Edens-borni i Telassar?
13  Kvar er no Hamat-kongen og Arpad-kongen og kongen i Sefarva'im-byen og kongane i Hena og Ivva?
14  Då Esekias hadde teke imot brevet av sendemennene og lese det, gjekk han upp i Herrens hus og breidde det ut for Herrens åsyn.
15  Og han bad soleis for Herrens åsyn: Herre, Israels Gud, du som tronar yver kjerubane! Einast du er Gud for alle rike på jordi, du hev skapt himmelen og jordi.
16  Halla øyra dit hit, Herre, og lyd! Lat upp augo dine, Herre, og sjå! Høyr dei ordi som Sankerib sende og hædde den levande Gud med!
17  Ja visst er det so, Herre, at kongane i Assyria hev øydt både folki og landi deira.
18  Dei hev kasta gudane deira på elden; for dei er ikkje gudar, men verk av mannehender - tre og stein; difor kunde dei gjera dei til inkjes.
19  Men berga oss no frå hans velde, Herre vår Gud, so alle rike på jordi kann sjå at du, Herre, einast er Gud!
20  So sende Esaias Amosson bod til Esekias med dei ordi: So segjer Herren, Israels Gud: Det du bad um då du tala um Sankerib, Assur-kongen, hev eg høyrt.
21  No skal du høyra kva Herren segjer um han: Ho vanvyrder deg, spottar deg, ungmøyi, Sions dotter; ho rister på hovudet etter deg, Jerusalems dotter.
22  Kven var det du hædde og spotta? Kven lyfte du røysti imot? Høgt lyfte du augo dine, mot Israels Heilage.
23  Ved dine sendemenn hædde du Herren og sa: Med mine tallause vogner for eg upp på dei høgste fjelli, til Libanons øvste tindar; der høgg eg dei høgste sedrar, dei gilde cypressar der stend; eg vinn meg fram til det øvste kvilet, den tettvaksne skogen der.
24  Eg grov brunnar på framand grunn og drakk vatn so mykje eg vilde; med fotsolen min turkar eg ut alle Egyptar-lands elvar.
25  *Hev du 'kje høyrt at eg longe hev laga det so? Frå fordom hev eg fyreskipa dette. No hev eg late det ganga fram, so du fekk makt til å øyda faste byar og gjera dei til aude røysar.
26  Dei som budde der, vart veike og valne, dei fælte seg og stod til skammar; dei vart liksom graset på marki og urtene grøne, liksom graset på taki og korn som er avsvide fyrr det hev skote.
27  Eg veit når du sit og gjeng ut eller inn, kor du slær deg vill imot meg.
28  Av di du er vill imot meg, og ditt ovmod hev nått mine øyro, so set eg min ring i nosi di, mitt beisl millom lippone dine og driv deg attende den vegen du kom.
29  Og dette skal du* hava til merke: I år skal de eta korn som hev sått seg sjølv, eit anna år det som renn upp av roti, men tridje året skal de så og hausta og planta vinhagar og eta det dei ber.
30  Og det som er berga og lever att av Juda-ætti, skal skjota djupare røter nedantil og bera frukt ovantil.
31  For frå Jerusalem kjem ein flokk som er leivd, og frå Sions-fjellet ein hop som er berga; Herrens brennhug skal gjera dette.
32  Difor segjer Herren so um Assur-kongen: Han skal ikkje koma inn i denne byen og ikkje skjota nokor pil inn i han; han skal ikkje storma fram mot han med skjold og ikkje kasta upp nokon voll imot han.
33  Den vegen han kjem, lyt han fara attende; i denne byen slepp han ikkje inn, segjer Herren.
34  Eg vil verna denne byen og fria han ut, for mi skuld og for Davids skuld, han som var tenaren min.
35  So hende det same natti at Herrens engel for ut og slo hundrad og fem og åtti tusund mann i assyrarlægret; då folk reis upp morgonen etter, fekk dei sjå at dei låg daude der alle i hop.
36  Då tok han ut og for heim att, Sankerib, Assur-kongen, og sidan heldt han seg i ro i Ninive.
37  Medan han so ein gong heldt bøn i templet åt Nisrok, guden sin, gjekk det so til at Adrammelek og Sareser* hogg han ned med sverdet. Dei kom seg undan til Ararat-landet, og Asarhaddon, son hans, vart konge etter han.
 
 
# Andre Kongebok 20
1  Ved det leitet vart Esekias so sjuk at det stod um livet. Og Esaias Amosson, profeten, kom til han og sa til han: So segjer Herren; Skipa alle ting til rettes i huset ditt! For du lyt døy; du fær ikkje leva lenger.
2  Då snudde Esekias andletet mot veggen og bad soleis til Herren:
3  Å Herre, kom då i hug at eg hev ferdast for di åsyn i truskap og med heilt hjarta og gjort det som godt er i dine augo! Og han storgret.
4  So hende det, fyrr Esaias var komen ut or den indre byen, at det kom eit ord til han frå Herren; det lydde so:
5  Gakk attende og seg til Esekias, fyrsten yver folket mitt: So segjer Herren, Gud åt David, far din: Eg hev høyrt bøni di og set tårone dine, og no vil eg gjera deg god att - tridje dagen frå no kann du ganga upp til Herrens hus.
6  Og eg vil leggja femtan år attåt alderen din og berga deg og denne byen frå assyrarkongen og veldet hans; eg vil verna denne byen for mi eigi skuld og for Davids skuld, han som var tenaren min.
7  So sa Esaias: Kom med ei fikekaka! So gjorde dei det og la fikekaka på verken. Då friskna Esekias til att,
8  og han sa til Esaias: Kva skal eg hava til merke på at Herren vil gjera meg god att, so eg kann ganga upp til Herrens hus tridje dagen?
9  Esaias svara: No skal du høyra kva merke Herren gjev deg på at han vil halda det han hev lova: Skal skuggen ganga ti strek fram eller ti strek attende?
10  Esekias sa: Det er uvandt for skuggen å tøygja seg ti strek fram; nei, han lyt ganga ti strek attende.
11  Då ropa profeten Esaias til Herren, og HAN let skuggen ganga dei same streki attetter som han nyst hadde gjenge ned på solskiva åt Akas - ti strek.
12  Ved det leitet sende Berodak Baladan, son åt Baladan og konge i Babel, nokre menner med brev og gåvor til Esekias; for han hadde høyrt at han hadde vore sjuk.
13  Då Esekias hadde høyrt på dei, synte han dei heile skatthuset sitt, sylvet og gullet og dei angande kryddone og den kostesame oljen og heile våpnhuset sitt og alt det som var i skattkammeri hans; det fanst ikkje ein ting i hans hus og i heil hans rike anna han let dei få sjå det.
14  Då kom profeten Esaias til kong Esekias og spurde han: Kva sa desse mennene, og kvar kom dei frå til deg? Esekias svara: Dei kom frå eit land langt burte - frå Babel.
15  Hin spurde: Kva fekk dei sjå i huset ditt? Esekias svara: Alt som er i huset mitt, fekk dei sjå; det fanst ikkje den ting i skattkammeri mine som eg ikkje synte dei.
16  Då sa Esaias til Esekias: Høyr no Herrens ord!
17  Det kjem ei tid då alt det som finst i huset ditt, og alle skattane som federne dine hev samla alt til denne dag, skal førast burt til Babel.
18  Og sume av sønene dine som skal ættast frå deg, som du vert far til, skal dei taka og gjera til hirdmenner i slottet åt kongen i Babel.
19  Esekias svara: Det ordet du segjer meg frå Herren, er godt. Og han la til: Er det ikkje godt, når det fær vera fredleg og trygt so lenge eg lever?
20  Det som meir er å segja um Esekias og alle storverki hans, og korleis han laga dammen og vassleidingi og leidde vatnet inn i byen, det stend skrive i krønikeboki åt Juda-kongane.
21  So for Esekias til federne sine, og Manasse, son hans, vart konge etter han.
 
 
# Andre Kongebok 21
1  Manasse var tolv år gamal då han fekk kongsnamn, og han sat konge i Jerusalem i fem og femti år. Mor hans heitte Hefsiba.
2  Han gjorde det som Herren mislika, og fylgde dei same avstyggelege skikkane som dei heidningfolki Herren hadde drive burt for Israels-borni.
3  Han bygde upp att offerhaugane som Esekias, far hans, hadde øydelagt, og reiste altar for Ba'al og gjorde eit Astarte-bilete, liksom Akab, Israels-kongen, hadde gjort, og han tilbad og dyrka heile himmelheren.
4  Ja, han bygde altar i Herrens hus, endå Herren hadde sagt: I Jerusalem vil eg lata namnet mitt bu.
5  For heile himmelheren bygde han altar i båe fyregardane til Herrens hus.
6  Han let son sin ganga gjenom elden og for med spåkunster og varseltyding og leigde folk som mana fram daudingar og spåvette; han gjorde mykje som Herren mislika, so han arga han upp.
7  Astarte-biletet som han hadde gjort, sette han upp i det huset som Herren hadde sagt det um til David og Salomo, son hans: I dette huset og i Jerusalem, som eg hev valt ut or alle Israels fylke, vil eg lata namnet mitt bu i all æva,
8  og eg vil aldri meir lata Israel fara heimlaus burt frå det landet eg gav federne deira - so sant dei berre legg vinn på å gjera alt det eg hev sett dei fyre, etter heile den lovi som Moses, tenaren min, gav dei.
9  Men dei vilde ikkje høyra, og Manasse forførde dei, so dei gjorde endå meir vondt enn dei heidningfolki som Herren hadde rudt ut for Israels-borni.
10  Då let Herren profetane, tenarane sine, tala sovorne ord:
11  For di Manasse, Juda-kongen, hev gjort so avstyggelege ting - ting som er verre enn alt det amoritane gjorde fyrr i tidi, og for di han hev lokka Juda og til synd med dei ufysne avgudane sine,
12  difor segjer Herren so, han som er Israels Gud: No vil eg føra slik ulukka yver Jerusalem og Juda at det skal ringja for båe øyro på alle som høyrer um det.
13  Eg vil spana same mælesnori yver Jerusalem som yver Samaria og nytta same vektloddet som mot Akabs hus. Eg vil turka burt Jerusalem, liksom ein turkar av eit fat og når ein hev turka det, kvelver det.
14  Eg vil skuva ifrå meg leivningen av arvluten min og gjeva dei i hendene på fiendane deira, so dei vert til herfang og ran for alle fiendane sine,
15  for di dei hev gjort det som er meg imot, og jamleg hev eggja meg til vreide frå den dagen då federne deira drog ut or Egyptar-land, og til denne dag.
16  Attåt den syndi Manasse gjorde med di han fekk Juda til å synda og gjera det som Herren mislika, let han det og renna skuldlaust blod - uhorveleg mykje, so han fyllte Jerusalem med blod frå ende til ende.
17  Det som meir er å segja um Manasse og alt det han gjorde, og syndi som han var saka i, det stend skrive i krønikeboki åt Juda-kongane.
18  So for Manasse til federne sine og vart gravlagd i hagen som låg attmed huset hans, i hagen åt Ussa. Amon, son hans, vart konge etter han.
19  Amon var tvo og tjuge år gamal då han tok styret, og han sat tvo år konge i Jerusalem. Mor hans heitte Mesullemet; ho var dotter åt Harus og var frå Jotba.
20  Han gjorde det som Herren mislika, liksom Manasse, far hans.
21  Han for i alle måtar like eins fram som far hans hadde gjort, og dyrka dei ufysne avgudane som far hans hadde dyrka, og tilbad dei.
22  Han vende seg frå Herren, sin fedre-Gud, og for ikkje fram etter Herrens veg.
23  Amons menner svor seg saman mot han og slo i hel kongen i hans eige hus.
24  Men landslyden hogg ned alle dei som hadde svore seg saman mot kong Amon, og so tok dei Josias, son hans, til konge i staden hans.
25  Det som meir er å segja um Amon, det han gjorde, det stend skrive i krønikeboki åt Juda-kongane.
26  Dei sette han ned i gravi hans i hagen åt Ussa. Josias, son hans, vart konge etter han.
 
 
# Andre Kongebok 22
1  Josias var åtte år gamal då han fekk kongsnamn, og han sat konge i Jerusalem i ein og tretti år. Mor hans heitte Jedida; ho var dotter åt Adaja og var frå Boskat.
2  Han gjorde det som rett var i Herrens augo, og heldt seg i alle måtar etter same vegen som David, ættefaren hans, hadde fylgt; han veik ikkje av anten til høgre eller til vinstre.
3  I attande året av kongedømet åt Josias bar det so til at kongen sende riksskrivaren Safan, son åt Asalja Mesullamsson, til Herrens hus og sa:
4  Gakk upp til Hilkias, øvstepresten, og bed han telja i hop alle pengane som er komne inn til Herrens hus, dei som dørstokk-vaktarane hev samla inn hjå folket,
5  og gjeva dei i hendene på dei som stend fyre arbeidet og hev tilsyn med Herrens hus, so skal dei gjeva dei ut til handverkarane som arbeider i Herrens hus og skal bøta brestene der -
6  til timbremennene og bygningsmennene og murarane - og til å kjøpa trevyrke og hoggen stein for, so dei kann vøla på huset.
7  Men det skal ikkje krevjast rekneskap av dei for pengane dei tek imot; for dei fer ærleg fram.
8  Same gongen sa Hilkias, øvstepresten, til Safan, riksskrivaren: Eg hev funne lovboki i Herrens hus. So gav han boki til Safan, og han las henne.
9  Då Safan, riksskrivaren, kom attende til kongen, sa han frå korleis han hadde greidt ærendi si; han sa: Tenarane dine hev tømt ut alle pengane som fanst i huset, og gjeve dei til dei som stend fyre arbeidet og hev tilsyn med Herrens hus.
10  So fortalde han kongen at Hilkias, presten, hadde gjeve han ei bok, og han las upp boki for kongen.
11  Då kongen fekk høyra det som stod i lovboki, reiv han sund klædi sine.
12  So tala han med Hilkias, presten, og med Akikam Safansson og Akbor Mikajason og Safan, riksskrivaren, og Asaja, kongstenaren, og gav dei sovori fyresegn:
13  Gakk og spør Herren for meg og folket og heile Juda um det som stend i denne boki som no er funni! For stor er den vreiden som hev loga upp imot oss hjå Herren, for di federne våre ikkje hev høyrt på det som stend i denne boki, og ikkje hev halde seg etter det som er oss fyreskrive.
14  So gjekk Hilkias, presten, og Akikam og Akbor og Safan og Asaja til Hulda, profetkvinna, kona åt Sallum, som var son åt Tikva Karkasson og hadde tilsyn med klæderomet; ho budde i Jerusalem, i nybyen. Då dei hadde bore fram målemnet for henne,
15  svara ho: So segjer Herren, Israels Gud: Seg til den mannen som hev sendt dykk til meg:
16  So segjer Herren: Ja vel, alt det vonde som er nemnt i den boki Juda-kongen hev lese, vil eg lata koma yver denne staden og dei som bur her,
17  for di dei hev vendt seg frå meg og brent røykjelse for andre gudar, so dei hev eggja meg til vreide med det som hendene deira hev laga. Vreiden min hev loga upp mot denne staden, og han skal aldri slokna.
18  Men Juda-kongen, som sende dykk og vilde spyrja Herren, han skal de segja dette til: So segjer Herren, Israels Gud: Du hev no høyrt desse ordi;
19  men etter di hjarta ditt vart kløkt, og du gjorde deg mjuk for Herrens åsyn då du høyrde det eg hev tala mot denne staden og dei som bur her - at dei skal verta til eit skræmsel og ei forbanning - og etter di du reiv sund klædi dine og gret for mi åsyn, so hev eg og høyrt, segjer Herren.
20  Difor vil eg lata deg fara til federne dine, so du i fred vert samla med dei i gravi di; dine augo skal ikkje sjå all den ulukka eg vil føra yver denne staden. Med dette svaret kom dei heim att til kongen.
 
 
# Andre Kongebok 23
1  Då sende kongen bod etter alle styresmennene i Juda og Jerusalem, og dei samla seg hjå han.
2  So gjekk han upp i Herrens hus, og alle Juda-mennene og Jerusalems-buane fylgde han - prestane og profetane og alt hitt folket, både store og små; og han las upp for dei alt det som stod skrive i paktboki, den som dei hadde funne i Herrens hus.
3  So steig han fram på tramen og gjorde den pakti for Herrens åsyn at dei skulde fylgja Herren og halda bodi og vitnemåli og fyresegnene hans av alt sitt hjarta og all sin hug - at dei skulde halda ordi i denne pakti, dei som var skrivne i denne boki. Og heile folket gjekk inn i pakti.
4  Sidan sa kongen til Hilkias, øvstepresten, og dei prestane som var næst etter han, og til dei som heldt vakt ved dørstokken, at dei skulde hava burt or Herrens tempel alle dei gognene som hadde vorte laga åt Ba'al og Astarte og åt heile himmelheren; han brende dei upp utanfor Jerusalem på Kidrons-vollane, og oska let han føra til Betel*.
5  Han sette av dei prestane som Juda-kongane hadde sett inn, og som brende røykjelse på haugane i Juda-byane og rundt ikring Jerusalem, og like eins dei som brende røykjelse for Ba'al, for soli og månen og stjernebileti i dyreringen og heile himmelheren.
6  Han hadde Astarte-biletet ut or Herrens hus og sende det ut or Jerusalem, til Kidronsdalen, og der - i Kidronsdalen - brende han det upp og mol det til dust, og dusti kasta han burt på ålmugegravene.
7  Han reiv ned husi åt dei som hadde vigt seg til skjøkjelivnad* og slege seg ned tett innmed Herrens hus; det var dei same husi som kvinnone sat og vov småtjeld i for Astarte.
8  Han flutte alle prestane inn frå Juda-byane og gjorde dei haugane ureine der prestane hadde brent røykjelse; so gjorde han alt ifrå Geba og ende til Be'erseba. Porthaugane reiv han ned, både den som låg utmed porten åt Josva, byhovdingen, og den som låg til vinstre ved byporten.
9  Offerhaug-prestane fekk ikkje ofra på Herrens altar i Jerusalem, men dei fekk eta usyrt brød saman med brørne sine.
10  Han gjorde Tofet* i Hinnomssons-dalen ureint, so ingen skulde lata son sin eller dotter si ganga gjenom elden for Molok.
11  Han fekk burt dei hestane som Juda-kongane hadde vigt til soli og sett attmed inngangen til Herrens hus, burtimot kammerset åt hirdmannen Netan-Melek i Parvarim*; solvognene brende han upp.
12  Altari som stod på taket yver høgeloftet åt Akas, og som Juda-kongane hadde reist, og dei altari som Manasse hadde reist i båe fyregardane til Herrens hus, reiv kongen ned; han slo dei sund og hadde dei burt og kasta gruset i Kidronsbekken.
13  Dei offerhaugane som låg midt imot Jerusalem på høgre sida av Tynings-fjellet, og som Salomo, Israels konge, hadde bygt for Astarte, styggedomen åt sidonarane, og for Kamos, styggedomen åt Moab, og for Milkom, den avstyggelege avguden åt Ammons-borni, dei gjorde kongen ureine.
14  Han braut sund minnesteinane og hogg ned Astarte-bileti og fyllte tufti dei hadde stade på, med mannebein.
15  Sameleis altaret i Betel, offerhaugen som Jeroboam Nebatsson hadde bygt - han som fekk Israel til å synda - ogso det altaret og den offerhaugen reiv han ned; han brende upp haugen og mol han til dust; like eins brende han upp Astarte-biletet.
16  Som no Josias snudde seg, vart han var gravene som låg der på fjellet. Då sende han folk av stad og let henta beini or gravene og brende dei på altaret; soleis gjorde han altaret ureint. Det gjekk som Herren hadde sagt, og som gudsmannen hadde ropa ut - han som ropa ut at dette skulde henda.
17  So spurde kongen: Kva er det for ein gravstein eg ser der burte? Bymennene svara: Det er gravi åt den gudsmannen som kom frå Juda og ropa ut yver altaret i Betel at det skulde henda som du no hev gjort.
18  Då sa kongen: Lat han kvila i fred! Ingen må flytja beini hans! So let dei beini hans vera i fred og sameleis beini åt den profeten som var komen frå Samaria.
19  Josias rudde burt alle offerhaug-husi i Samaria-byane og, dei som Israels-kongane hadde bygt og harma Herren med, og han for i alle måtar like eins åt med dei som han hadde gjort i Betel.
20  Alle offerhaug-prestane som fanst der, let han drepa på altari og brende mannebein på dei. So for han heim att til Jerusalem.
21  Kongen sende ut det bodet til heile folket: Haldt påskehøgtid for Herren dykkar Gud, soleis som det er fyreskrive i denne paktboki!
22  For ei sovori påskehelg hadde ikkje vorte haldi sidan den tid då domarane styrde Israel - ikkje i all den tid det rådde kongar yver Israel og Juda.
23  Det var fyrst i attande året av kongedømet åt Josias at ei sovori påskehelg vart haldi for Herren i Jerusalem.
24  Attåt alt anna som Josias gjorde, rudde han ut dei som for med å mana fram daudingar og spåvette, og husgudane og dei ufysne avgudane og alle dei andre styggetingi som hadde vore å sjå i Juda-landet og i Jerusalem; for han vilde halda lovbodi som stod skrivne i den boki Hilkias, presten, hadde funne i Herrens hus.
25  Det hadde aldri fyrr vore nokon konge som han, nokon som soleis hadde vendt seg til Herren av alt sitt hjarta og all sin hug og all sin styrke og halde alt som Moselovi krev, og aldri stod det fram maken hans sidan heller.
26  Like vel gav ikkje Herren upp den store og brennande harmen sin - den harmen som brann i han mot Juda for alle dei syndene skuld som Manasse hadde vakt vreiden hans med.
27  Herren sa: Eg vil skuva Juda og burt ifrå meg, liksom eg skuva burt Israel, og eg vil vanda denne byen som eg valde ut, Jerusalem, og det huset som eg sa at namnet mitt skulde bu i.
28  Det som meir er å segja um Josias og alt det han gjorde, det stend skrive i krønikeboki åt Juda-kongane.
29  I hans tid gjorde Farao Neko, kongen i Egyptar-land, ei herferd mot kongen i Assyria - til Frat-elvi. Kong Josias drog imot han, men Neko felte han ved Megiddo med same han fekk sjå han.
30  Mennene hans køyrde den falne kongen sin burt frå Megiddo og førde han til Jerusalem; der sette dei han ned i gravi hans. Og landslyden tok og salva Joakas, son åt Josias, og kåra han til konge etter faren.
31  Joakas var tri og tjuge år gamal då han fekk kongsnamn, og han sat konge i Jerusalem i tri månader. Mor hans heitte Hamutal; ho var dotter åt Jirmeja og var frå Libna.
32  Han gjorde det som Herren mislika, heiltupp liksom federne hans.
33  Farao Neko la han i lekkjor i Ribla i Hamat-landet, etter han hadde vorte konge i Jerusalem, og kravde av landet ei bot på hundrad talent sylv og eit talent gull.
34  So sette Farao Neko Eljakim, son åt Josias, til konge etter Josias, far hans, og brigda namnet hans til Jojakim. Joakas tok han med seg til Egyptar-land, og der døydde han.
35  Jojakim reidde ut sylvet og gullet til Farao; men han laut likna ut ein skatt på landet, so han kunde svara den summen Farao kravde. Kvar mann laut leggja det han var likna i. Soleis dreiv Jojakim inn både sylvet og gullet hjå landslyden, og greidde det so ut til Farao Neko.
36  Jojakim var fem og tjuge år då han fekk kongsnamn, og han sat konge i Jerusalem i elleve år. Mor hans heitte Sebida; ho var dotter åt Pedaja og var frå Ruma.
37  Han gjorde det som Herren mislika, heiltupp liksom federne hans.
 
 
# Andre Kongebok 24
1  I hans tid gjorde Nebukadnesar, Babel-kongen, ei herferd, og Jojakim gav seg under han og lydde han i tri år; so fall han ifrå han att.
2  Då sende Herren herjeflokkar imot han - kaldearar og syrarar og Moab-menner og Ammons-søner; han sende dei mot Juda-landet av di han vilde leggja det i øyde; for so lydde det ordet som Herren hadde tala gjenom tenarane sine, profetane.
3  Det var berre av di Herren hadde sagt so, at dette kom yver Juda-folket - av di han vilde skuva dei burt ifrå seg for skuld syndene hans Manasse, til bot for alt det han hadde gjort,
4  so og for det skuldlause blodet han hadde late renna, so han fyllte Jerusalem med skuldlaust blod. Alt det vilde Herren ikkje tilgjeva.
5  Det som meir er å segja um Jojakim og alt det han gjorde, det stend skrive i krønikeboki åt Juda-kongane.
6  So for Jojakim til federne sine, og Jojakin, son hans, vart konge etter han.
7  Men kongen i Egyptar-land drog ikkje ut or landet sitt meir; for kongen i Babel hadde teke alt land som hadde lege under egyptarkongen, frå Egyptar-lands-bekken til Frat-elvi.
8  Jojakin var attan år gamal då han fekk kongsnamn, og han sat konge i Jerusalem i tri månader. Mor hans heitte Nehusta; ho var dotter åt Elnatan og var frå Jerusalem.
9  Han gjorde det som Herren mislika, heiltupp liksom far hans.
10  På den tid drog mennene åt Nebukadnesar, kongen i Babel, mot Jerusalem, og byen vart kringsett.
11  Sidan kom kong Nebukadnesar sjølv til byen, medan mennene hans låg der utanikring.
12  Då gjekk Jojakin, Juda-kongen, ut til Babel-kongen med mor si og tenarane og hovdingane og hirdmennene sine, og Babel-kongen tok han til fange i åttande året av kongedømet sitt.
13  Han førde burt alle skattane som fanst i Herrens hus og i kongsgarden, og braut gullet av alle gognene som Salomo, Israels-kongen, hadde laga åt Herrens tempel - det gjekk som Herren hadde sagt.
14  Han førde burt heile Jerusalem, alle hovdingane og rikmennene - ein fangeflokk på ti tusund mann - og alle timbremenner og steinhoggarar og smedar; det var berre dei ringaste av landslyden som vart att.
15  Han landlyste Jojakin og førde han til Babel; og mor åt kongen og konone åt kongen og hirdmennene hans og dei gjævaste mennene i landet førde han burt og tvinga dei til å flytja frå Jerusalem til Babel.
16  Og alle rikmennene - sju tusund i talet - og timbremennene og steinhoggarane og smedane - eit tusund - alle saman djerve stridsmenner, dei og flutte Babel-kongen til Babel.
17  Og i staden for Jojakin sette han Mattanja, farbror hans, til konge, men brigda namnet hans til Sedekias.
18  Sedekias var ein og tjuge år då han fekk kongsnamn, og han sat konge i Jerusalem i elleve år. Mor hans heitte Hamital; ho var dotter åt Jirmeja og var frå Libna.
19  Han gjorde det som Herrens mislika, heiltupp liksom Jojakim.
20  For det var for Herrens vreide skuld det gjekk som det gjorde med Jerusalem og Juda, til dess han kasta dei burt frå si åsyn. Um ei tid sa Sedekias seg laus frå Babel-kongen.
 
 
# Andre Kongebok 25
1  So hende det i niande året av kongedømet åt Sedekias, tiande dagen i tiande månaden, at Nebukadnesar, kongen i Babel, kom til Jerusalem med heile heren sin. Han lægra seg mot byen, og dei bygde skansar rundt ikring bymuren.
2  Dei heldt byen kringsett til ellevte året av kongedømet åt Sedekias;
3  i det året, den niande dagen i månaden, då svolten hadde vorte hard i byen, og landslyden ikkje hadde meir mat,
4  vart det brote hol i bymuren. Då rømde alt stridsfolket um natti gjenom porten millom båe murane innmed kongshagen, medan kaldearane låg rundt ikring byen. Han tok vegen til moane;
5  men kaldearheren sette etter han og nådde han att på Jeriko-moane; då hadde heile heren hans rømt ifrå han og spreidt seg.
6  Kaldearane tok kongen og førde han upp til Ribla, der Babel-kongen var, og sa domen yver han.
7  Dei drap sønene åt Sedekias for augo hans, og han sjølv blinda dei; so batt dei han med tvo koparlekkjor og førde han til Babel.
8  Sjuande dagen i femte månaden - det var nittande året av Nebukadnesars kongedøme i Babel - kom ein av mennene åt Babel-kongen - Nebusaradan heitte han og var hovding for livvakti - til Jerusalem.
9  Han brende upp Herrens hus og kongsgarden; og alle husi i Jerusalem - alle dei som høyrde stormennene til - sette han eld på.
10  Og heile kaldearheren som livvakt-hovdingen hadde med seg, reiv ned murane ikring Jerusalem.
11  Resten av folket, dei som var att i byen, og dei som var falne ifrå og hadde gjenge yver til Babel-kongen, og resten av ålmugen førde han - Nebusaradan, hovdingen for livvakti - burt.
12  Berre nokre av dei ringaste i landet let han vera att; dei skulde arbeida i vinhagane og på åkrane.
13  Koparsulone i Herrens hus og fotstykki og koparhavet som stod i Herrens hus, braut kaldearane sund og førde koparen til Babel.
14  Oskefati og eldskuflene og knivane og røykjelses-skålene og alle kopar-gognene som hadde høyrt til gudstenesta, tok dei og.
15  Og glodpannone og blodbollane - alt, berre det var gull og sylv, tok livvakt-hovdingen med seg.
16  Dei tvo sulone og det parlause havet og fotstykki som Salomo hadde laga åt Herrens hus - alt det var det som mykje kopar i at det var ikkje råd å vega det.
17  Den eine sula var attan alner høg, og ovanpå henne var det eit sulehovud av kopar, som var tri alner høgt, og rundt ikring sulehovudet var det flettverk og granateple, alt saman av kopar; og sameleis var det med den andre sula ved flettverket.
18  Hovdingen for livvakti tok med seg Seraja, øvstepresten, og Sefanja, ein av dei prestane som var næst etter han, og dei tri dørstokk-vaktarane;
19  og av byfolket tok han med seg ein hirdmann som var hovudsmann yver herfolket, og fem menner av dei som allstødt hadde vore ikring kongen, og som enno fanst i byen, og skrivaren åt herhovdingen - han som skreiv ut landslyden til hertenesta - og seksti mann av landslyden som dei fann i byen -
20  alle desse tok Nebusaradan, hovdingen for livvakti, med seg til Ribla, til Babel-kongen.
21  Og Babel-kongen let drepa dei der i Ribla i Hamat-landet. Soleis vart Juda-folket ført burt frå landet sitt.
22  Og Nebukadnesar, kongen i Babel, sette Gedalja, son åt Akikam Safansson, til å styra det folket som var att i Juda-landet, dei som han let få vera att der.
23  Då alle hovdingane for herflokkane og mennene deira fekk spurt at kongen i Babel hadde sett Gedalja til styrar i landet, kom dei til han i Mispa - det var Ismael, son åt Netanja, og Johanan, son åt Kareah, og Seraja, son åt Tanhumet, frå Netofat og Ja'asanja, son åt ein mann frå Ma'aka, dei og mennene deira.
24  Og Gedalja gjorde eiden sin til dei og sa: Ver ikkje redde kaldearane! Ver her i landet og lyd kongen i Babel, so gjeng det dykk vel!
25  Men i sjuande månaden bar det so til at Ismael, som var son åt Netanja Elisamason og høyrde til kongsætti, kom med eit fylgje på ti mann, og dei slo i hel Gedalja og dei jødane og kaldearane som var hjå han i Mispa.
26  Då tok alt folket ut, både store og små, og like eins hovdingane for herflokkane - dei for til Egyptar-land; for dei var redde kaldearane.
27  I sju og trettiande året etter Jojakin, Juda-kongen, var førd i utlægd, sju og tjugande dagen i tolvte månaden, hende det at Evilmerodak, kongen i Babel - same året som han vart konge - tok Jojakin, Juda-kongen, til nåde og henta han ut or fangehuset.
28  Han tala venleg med han og gav han øvste sessen millom dei kongane som var hjå han i Babel.
29  Jojakin la av seg fangebunaden og gjekk sidan stødt til bords hjå kongen, so lenge han levde.
30  Det han laut hava til stendigt livsupphelde, vart sendt han frå kongen, kvar dag det han trong for dagen, og soleis var det heile hans levetid.
 
 
# Første Krønikebok 1
1  Adam, Set, Enos,
2  Kenan, Mahalalel, Jared,
3  Enok, Metusalah, Lamek,
4  Noah, Sem, Kam og Jafet.
5  Sønene hans Jafet var Gomer og Magog og Madai og Javan og Tubal og Mesek og Tiras,
6  og sønene hans Gomer var Askenas og Difat og Togarma;
7  og sønene hans Javan var Elisa og Tarsisa, Kittim og Rodanim.
8  Sønene hans Kam var Kus, Misra'im, Put og Kana'an.
9  Sønene hans Kus var Seba og Havila og Sabta og Raema og Sabteka; og sønene hans Raema var Sjeba og Dedan.
10  Kus fekk ein son som heitte Nimrod. Han var den fyrste som fekk stort velde på jordi.
11  Misra'im vart far til ludarane, anamarane og lehabarane og naftuharane
12  og patrusarane og kasluharane, dei som filistarane hev kome frå, og kaftorarane.
13  Kana'an vart far til Sidon - det var fyrste sonen hans - og Het
14  og jebusitane og amoritane og girgasitane
15  og hevitane og arkitane og sinitane
16  og arvaditane og semaritane og hamatitane.
17  Sønene hans Sem var Elam og Assur og Arpaksad og Lud og Aram og Us og Hul og Geter og Mesek.
18  Arpaksad fekk sonen Salah, og Salah fekk sonen Eber.
19  Eber fekk tvo søner. Den eine heitte Peleg; for i hans dagar vart menneski spreidde utyver jordi. Og bror hans heitte Joktan.
20  Joktan vart far hans Almodad og Salef og Hasarmavet og Jarah
21  og Hadoram og Usal og Dikla
22  og Ebal og Abimael og Sjeba
23  og Ofir og Havila og Jobab; alle desse var sønene åt Joktan.
24  Sem, Arpaksad, Salah,
25  Eber, Peleg, Re'u,
26  Serug, Nakor, Tarah,
27  Abram, det er Abraham.
28  Sønene hans Abraham var Isak og Ismael.
29  Dette er ættetavla deira: Nebajot, eldste son hans Ismael, og Kedar og Adbe'el og Mibsam,
30  Misma og Duma, Massa, Hadad og Tema,
31  Jetur, Nafis og Kedma; dette var sønene hans Ismael.
32  Og dei sønene som Ketura, fylgjekona hans Abraham, åtte, var Simran og Joksan og Medan og Midian og Jisbak og Suah. Sønene hans Joksan var Sjeba og Dedan;
33  og sønene hans Midian var Efa og Efer og Hanok og Abida og Elda'a. Alle desse var ætta frå Ketura.
34  Abraham var far til Isak. Sønene hans Isak var Esau og Israel.
35  Sønene hans Esau var Elifas, Re'uel og Je'us og Jaelam og Korah.
36  Sønene hans Elifas var Teman og Omar, Sefi og Gatam, Kenas og Timna og Amalek.
37  Sønene hans Re'uel var Nahat, Serah, Samma og Missa.
38  Se'irs-sønene var Lotan og Sobal og Sibeon og Ana og Dison og Eser og Disan.
39  Sønene hans Lotan var Hori og Homam; og Lotan hadde ei syster som heitte Timna.
40  Sønene hans Sobal var Aljan og Manahat og Ebal og Sefi og Onam. Sønene hans Sibeon var Aja og Ana.
41  Son hans Ana var Dison, og sønene hans Dison var Hamran og Esban og Jitran og Keran.
42  Sønene hans Eser var Bilhan og Sa'avan og Ja'akan. Sønene hans Disan var Us og Aran.
43  Dette var dei kongane som rådde yver Edom fyrr det rådde nokon konge yver Israels-borni: Bela, son åt Beor; byen han sat i, heitte Dinhaba.
44  Då Bela døydde, vart Jobab Serahsson frå Bosra konge etter han.
45  Då Jobab døydde, vart Husam frå Temanitar-landet konge etter han.
46  Då Husam døydde, vart Hadad Bedadsson konge etter han; det var han som vann yver midianitane på Moab-moen. Byen han sat i, heitte Ajut.
47  Då Hadad døydde, vart Samla frå Masreka konge etter han.
48  Då Samla døydde, vart Saul frå Rehobot uppmed åi konge etter han.
49  Då Saul døydde, vart Ba'al-Hanan, son åt Akbor, konge etter han.
50  Då Ba'al-Hanan døydde, vart Hadad konge etter han. Byen han sat i, heitte Pa'i. Kona hans heitte Mehetabel og var dotter åt Matred Mesahabsdotter.
51  So døydde Hadad. Dette var jarlane i Edom: Timna-jarlen, Alja-jarlen, Jetet-jarlen,
52  Oholibama-jarlen, Ela-jarlen, Pinon-jarlen,
53  Kenas-jarlen, Teman-jarlen, Mibsar-jarlen,
54  Magdiel-jarlen, Iram-jarlen. Det var jarlane åt Edom-folket.
 
 
# Første Krønikebok 2
1  Dette var sønene åt Israel: Ruben, Simeon, Levi og Juda, Issakar og Sebulon,
2  Dan, Josef og Benjamin, Naftali, Gad og Aser.
3  Sønene åt Juda var Er og Onan og Sela; desse tri fekk han med dotter åt Sua, kana'anitarkvinna. Men Herren tykte ille um Er, eldste son åt Juda, og han laga det so at han døydde.
4  Med Tamar, sonekona si, fekk Juda sønene Peres og Serah, so han i alt hadde fem søner.
5  Sønene åt Peres var Hesron og Hamul.
6  Sønene åt Serah var Simri* og Etan og Heman og Kalkol og Dara; dei var i alt fem.
7  Karmi* hadde sonen Akar**. Det var han som førde Israel i ulukka, med di han ikkje for ærleg åt med det som var vigt til Herren.
8  Etan hadde sonen Asarja.
9  Sønene som Hesron fekk, var Jerahme'el, Ram og Kelubai*.
10  Ram fekk sonen Amminadab, og Amminadab fekk sonen Nahson, som var hovding yver Juda-borni.
11  Og Nahson fekk sonen Salma, og Salma fekk sonen Boas.
12  Og Boas fekk sonen Obed, og Obed fekk sonen Isai.
13  Isai fekk sonen Eliab, det var fyrste sonen hans; den andre heitte Abinadab og den tridje Simea,
14  den fjorde Netanel, den femte Raddai,
15  den sette Osem, den sjuande David.
16  Systerne deira heitte Seruja og Abiga'il. Seruja hadde sønene Absai og Joab og Asael, tri i talet.
17  Abiga'il fekk sonen Amasa. Far åt Amasa var Jeter ismaeliten.
18  Kaleb, son åt Hesron, fekk born med Asuba, kona si, og med Jeriot; sønene hennar* var Jeser og Sobab og Ardon.
19  Då Asuba døydde, tok Kaleb Efrat til kona; med henne fekk han sonen Hur.
20  Hur fekk sonen Uri, og Uri fekk sonen Besalel.
21  Sidan gifte Hesron seg med ei dotter åt Makir, far åt Gilead. Han var seksti år gamal då han tok henne til kona; med henne fekk han sonen Segub.
22  Segub fekk sonen Ja'ir, han åtte tri og tjuge byar i Gilead-landet.
23  Men gerusitane og aramearane tok frå dei Ja'irs-byane og like eins Kenat med landsbyane som låg ikring - i alt seksti byar. Alle desse* var søner åt Makir**, far åt Gilead.
24  Hesron hadde endå ei kona som heitte Abia; med henne fekk han sonen Ashur som var far åt Tekoa*; ho åtte han etter Hesron var avliden i Kaleb-Efrata.
25  Sønene åt Jerahme'el, eldste son hans Hesron, det var Ram, den eldste, og Buna og Oren og Osem; dei sønene fekk han med Akia.
26  Men Jerahme'el hadde ei onnor kona og, som heitte Atara; ho vart mor åt Onam.
27  Sønene åt Ram, eldste son åt Jerahme'el, det var Ma'as og Jamin og Eker.
28  Sønene åt Onam var Sammai og Jada, og sønene åt Sammai var Nadab og Abisur.
29  Kona åt Abisur heitte Abiha'il; med henne fekk han sønene Akban og Molid.
30  Sønene åt Nadab var Seled og Appa'im. Seled døydde barnlaus.
31  Appa'im fekk sonen Jisi, og Jisi fekk sonen Sesan, og borni* åt Sesan var Aklai.
32  Sønene åt Jada, bror hans Sammai, var Jeter og Jonatan. Jeter døydde barnlaus;
33  men Jonatan fekk sønene Pelet og Sasa. Dette var sønene etter Jerahme'el.
34  Sesan hadde ingi søner, anna berre døtter. Men Sesan hadde ein tenar som var frå Egyptar-land og heitte Jarha;
35  so let han Jarha, tenaren sin, få dotter si til kona, og med henne fekk han sonen Attai.
36  Attai fekk sonen Natan, og Natan fekk sonen Sabad,
37  og Sabad fekk sonen Eflal, og Eflal fekk sonen Obed,
38  og Obed fekk sonen Jehu, og Jehu fekk sonen Asarja,
39  og Asarja fekk sonen Hales, og Hales fekk sonen Elasa,
40  og Elasa fekk sonen Sismai, og Sismai fekk sonen Sallum,
41  og Sallum fekk sonen Jekamja, og Jekamja fekk sonen Elisama.
42  Sønene åt Kaleb, bror hans Jerahme'el, var Mesa, som var eldste sonen hans - han var far åt Sif - og sønene åt Maresa, far åt Hebron.
43  Sønene åt Hebron var Korah og Tappuah og Rekem og Sema.
44  Sema fekk sonen Raham, som vart far åt Jorkeam, og Rekem fekk sonen Sammai.
45  Son hans Sammai var Maon, og Maon var far åt Betsur.
46  Efa, fylgjekona hans Kaleb, åtte sønene Haran og Mosa og Gases, og Haran fekk sonen Gases.
47  Sønene åt Jehdai var Regem og Jotam og Gesan og Pelet og Efa og Sa'af.
48  Ma'aka, fylgjekona hans Kaleb, åtte sønene Seber og Tirhana.
49  Ho åtte og sonen Sa'af, som vart far åt Madmanna, og Seva, som vart far åt Makbena og Gibea. Kaleb hadde ei dotter og, som heitte Aksa.
50  Dette var sønene hans Kaleb: Sobal, son åt Hur - som var eldste son åt Efrata - og far åt Kirjat-Jearim,
51  og Salma, far åt Betlehem, og Haref, far åt Bet-Gader.
52  Sønene hans Sobal, far åt Kirjat-Jearim, var Haroe* og helvti av Hammenuhot-ætti.
53  Kirjat-Jearims-ættene var jitritane og putitane og sumatitane og misra'itane; frå dei hev soratitane og estaolitane kome.
54  Sønene åt Salma var Betlehem og netofatitane, Atrot-Bet-Joab, og helvti av manahtitane, soritane.
55  Ættene åt dei skriftlærde som budde i Jabes, var titratitane og simatitane og sukatitane. Dette var dei kinitane som som var ætta frå Hammat, far åt Rekabs-ætti.
 
 
# Første Krønikebok 3
1  Dette var sønene åt David, dei som han fekk i Hebron: Fyrste sonen sin, Amnon, fekk han med Akinoam frå Jisre'el. Den andre, Daniel*, fekk han med Abiga'il frå Karmel.
2  Den tridje, Absalom, var son åt Ma'aka, som var dotter åt Talmai, kongen i Gesur; den fjorde, Adonja, var son åt Haggit.
3  Den femte, Sefatja, fekk han med Abital, den sette, Jitream, med Egla, ei av konone sine.
4  Desse seks fekk han i Hebron, der sat han konge i sju år og seks månader, og i tri og tretti år sat han konge i Jerusalem.
5  Dette er dei sønene han fekk i Jerusalem: Simea og Sobab og Natan og Salomo - desse fire fekk han med Batsua* Ammielsdotter -
6  og Jibhar og Elisama og Elifelet,
7  og Nogah og Nefeg og Jafia,
8  Elisama og Eljada og Elifelet; dei var ni i talet.
9  Dette var alle sønene hans David umfram sønene han fekk med fylgjekonone. Tamar var syster deira.
10  Son åt Salomo var Rehabeam; hans son var Abia; hans son var Asa; hans son var Josafat;
11  Hans son var Joram, hans son var Akasja; hans son var Joas;
12  hans son var Amasja; hans son var Asarja; hans son var Jotam;
13  hans son var Akas; hans son var Esekias; hans son var Manasse;
14  hans son var Amon; hans son var Josias.
15  Av sønene hans Josias heitte den eldste Johanan, den andre Jojakim, den tridje Sedekias, den fjorde Sallum.
16  Av borni åt Jojakim heitte ein son Jekonja og hans son Sedekias.
17  Dei sønene som Jekonja fekk medan han sat fange, var Sealtiel, son hans,
18  og Malkiram og Pedaja og Senassar, Jekamja, Hosama og Nedabja.
19  Sønene åt Pedaja var Serubabel og Sime'i; og sønene hans Serubabel var Mesullam og Hananja - dei hadde ei syster som heitte Selomit -
20  og Hasuba, Ohel og Berekja, Hasadja og Jusab-Hesed, fem i talet.
21  Sønene åt Hananja var Pelatja og Jesaja og Refaja-sønene, Arnans-sønene, Obadja-sønene og Sekanja-sønene.
22  Son åt Sekanja var Semaja; og sønene hans Semaja var Hattus og Jigal og Bariah og Nearja og Safat, seks i talet.
23  Sønene hans Nearja var Eljoenai og Hiskia og Asrikam, tri i talet.
24  Sønene åt Eljoenai var Hodaiva og Eljasib og Pelaja og Akkub og Johanan og Delaja og Anani, sju i talet.
 
 
# Første Krønikebok 4
1  Sønene åt Juda var Peres, Hesron og Karmi og Hur og Sobal.
2  Reaja, son åt Sobal, fekk sonen Jahat, og Jahat fekk sønene Ahumai og Lahad; dette var soratit-ættene.
3  Og dette var Abi-Etams-ættene: Jisre'el og Jisma og Jidbas; og dei hadde ei syster som heitte Haslelponi.
4  Og Pnuel var far åt Gedor, og Eser var far åt Husa; dei var søner åt Hur, eldste son hennar Efrata og far åt Betlehem.
5  Ashur, far åt Tekoa, hadde tvo konor, Hela og Na'ara.
6  Med Na'ara fekk han Ahussam og Hefer og Temeni og Ahastari; dette var sønene hennar Na'ara.
7  Sønene hennar Hela var Seret og Jishar og Etnan.
8  Og Kos vart far til Anub og Hassobeba og ættene hans Aharhel, son åt Harum.
9  Jabes var halden gjævare enn brørne sine; mor hans hadde gjeve han namnet Jabes*, med di ho sa: Med verk og vande hev eg ått han.
10  Og Jabes kalla på Israels Gud og sa: Å, um du vilde velsigna meg, auka landviddi mi og lata di hand vera med meg, og um du vilde laga det so at ingi ulukke kom yver meg, og eg slapp å kjenna nokon verk! Og Gud let det ganga so som han bad.
11  Kelub, bror hans Suha, fekk sonen Mehir, han var far åt Eston.
12  Og Eston var far til Bet-Rafa, Paseah og Tehinna, far åt Ir-Nahas. Dette var mennene frå Reka.
13  Sønene hans Kenas var Otniel og Seraja, og son åt Otniel var Hatat.
14  Og Meonotai fekk sonen Ofra, og Seraja fekk sonen Joab, som vart far til ætti i Timbremannsdalen; for dei var timbremenner.
15  Sønene hans Kaleb Jefunneson var Iru, Ela og Na'am, og son åt Ela var Kenas.
16  Sønene hans Jehallelel var Sif og Sifa, Tirja og Asarel.
17  Sønene hans Esra var Jeter og Mered og Efer og Jalon. Og ho* vart med barn og åtte Mirjam og Sammai og Jisbah, far åt Estemoa.
18  Jøde-kona hans åtte Jered, far åt Gedor, og Heber, far åt Soko, og Jekutiel, far åt Sanoah; men dei hine* var søner åt Bitja, dotter åt Farao, som Mered hadde teke til kona.
19  Sønene åt kona hans Hodija, syster hans Naham, var far åt Ke'ila, garmiten, og Estemoa, ma'akatiten.
20  Sønene hans Simon var Amnon og Rinna, Ben-Hanan og Tulon. Sønene hans Jisi var Sohet og son åt Sohet.
21  Sønene hans Sela Judason var Er, far åt Leka, og Lada, far åt Maresa, og dei ættene som høyrde til bomullsarbeidar-huset av Asbea-ætti,
22  og Jokim og mennene i Koseba og Joas og Saraf, som rådde yver Moab, og Jasubi-Lehem. Men dette er gamle hendingar.
23  Dei var pottemakarar, desse folki, og budde i Neta'im og Gedera; dei budde der hjå kongen og var i hans tenesta.
24  Sønene hans Simeon var Nemuel og Jamin, Jarib, Serah og Saul.
25  Hans son var Sallum; hans son var Mibsam; hans son var Misma.
26  Sønene åt Misma var Hammuel, son hans, Sakkur, hans son, og Sime'i, hans son.
27  Sime'i hadde sekstan søner og seks døtter; men brørne hans hadde ikkje mange søner, so heile ætti deira aukast ikkje so mykje som Juda-sønene.
28  Dei budde i Be'erseba og Molada og Hasar-Sual
29  og i Bilha og Esem og Tolad
30  og i Betuel og Horma og Siklag
31  og i Bet-Markabot og Hasar-Susim og Bet-Biri og Sa-ara'im - det var byane dei åtte, alt til David vart konge -
32  med landsbyane som låg ikring, og i Etam og A'in og Rimmon og Token og Asan - fem byar -
33  og alle landsbyane som låg ikring desse byane, alt til Ba'al. Dette var bustadene deira, og dei hadde si eigi ættelista.
34  Mesobab og Jamlek og Josa, son åt Amasja,
35  og Joel og Jehu, son åt Josibja, som var son åt Seraja Asielsson,
36  og Eljoenai og Ja'akoba og Jesohaja og Asaja og Adiel og Jesimiel og Benaja
37  og Sisa, son åt Sifi, som var son åt Allon, som var son åt Jedaja, som var son åt Simri, som var son åt Semaja -
38  desse som her er nemnde på namn, var hovdingar i ættene sine, og lydane deira breidde seg ut og vart mangmente.
39  Dei drog av stad burtimot mot Gedor alt til austsida av dalen og vilde finna beite for småfeet sitt.
40  Og dei fann feitt og godt beite der. Landet var vidt og romt, og det var roleg og stilt der; for dei som budde der fyrr, høyrde til Kams-ætti.
41  Men i den tidi då Esekias var konge i Juda, kom dei som her er uppskrivne med namn*, og øydde tjeldbuene deira og hogg ned dei meunitane som var der, og bannstøytte dei, so dei no ikkje er til meir; so busette dei seg der i landet; for der var det beite for småfeet deira.
42  Sidan drog fem hundrad mann av dei - av Simeons-borni - til Se'ir-fjelli, og Pelatja og Nearja og Refaja og Ussiel, sønene åt Jisi, styrde ferdi.
43  Dei hogg ned resten av dei amalekitane som hadde kome seg undan; so slo dei seg ned der og hev vorte buande der til denne dag.
 
 
# Første Krønikebok 5
1  Sønene åt Ruben, eldste son åt Israel - for han var den eldste; men av di han vanhelga lega åt far sin, fekk sønene åt Josef Israelsson odelsretten, men då ikkje soleis at han skulde skrivast upp ættelista som den eldste;
2  for Juda var nok den mektigaste millom brørne sine, og ein av etterkomarane hans* var etla til fyrste, men odelsretten høyrde Josef til -
3  sønene åt Ruben, eldste son åt Israel, var Hanok og Pallu, Hesron og Karmi.
4  Sønene åt Joel var Semaja, son hans; hans son var Gog; hans son var Sime'i;
5  hans son var Mika; hans son var Reaja; hans son var Ba'al;
6  hans son var Be'era, han som Tilgat-Pilneser, kongen i Assyria, hertok og førde burt. Han var hovding for rubenitane;
7  og brørne hans var etter sine ætter, då dei var uppskrivne etter sine ættleder: Je'iel, den fyrste, og Sakarja
8  og Bela, son åt Asas, som var son åt Sema Joelsson; han hadde heimen sin i Aroer og alt burtåt Nebo og Ba'al-Meon;
9  og austetter nådde bustadene hans burtimot øydemarki som ligg hitanfor Frat-elvi; for bufeet deira hadde auka sterkt i Gilead-landet.
10  I Sauls tid gjorde dei ei herferd mot hagarenane og la dei under seg; sidan slo dei seg ned i tjeldbuene deira langs med heile austsida av Gilead.
11  Gads-borni budde midt imot dei i Basan-landet alt til Salka:
12  Joel var den fyrste, Safan den andre; so var det Janai og so Safat - alle i Basan.
13  Brørne deira var etter sine ættgreiner Mikael og Mesullam og Seba og Jorai og Jakan og Sia og Eber, sju i talet.
14  Alle desse var søner åt Abiha'il, son åt Huri, son åt Jaroah, son åt Gilead, son åt Mikael, son åt Jesisai, son åt Jahdo, son åt Bus.
15  Aki, son åt Abdiel Gunison, var hovding for ættgreinene deira.
16  Dei budde i Gilead i Basan og byane som høyrde til, og alt beitelandet i Saron, so langt det rakk.
17  Alle desse vart uppskrivne i ættelistone den tid Jotam var konge i Juda, og den tid Jeroboam var konge i Israel.
18  Rubens-borni og gaditane og helvti av Manasse-ætti var djerve menner, menner som bar skjold og sverd og spente boge og hadde lært hermannsyrket; dei var fire og fyrti tusund og sju hundrad og seksti våpnføre menner.
19  Dei hadde ufred med hagarenane og Jetur og Nafis og Nodab,
20  men fekk hjelp imot dei, so hagarenane og alle som var i lag med dei, vart gjevne i deira vald; for dei ropa til Gud i striden, og han høyrde bøni deira, etter di dei leit på han.
21  Dei tok bufeet deira og dreiv det burt; det var femti tusund kamelar og tvo hundrad og femti tusund sauer og tvo tusund asen; dessutan hertok dei hundrad tusund karar og kvinnor.
22  For det hadde vore eit stort mannefall, etter di denne ufreden var frå Gud. Sidan budde dei i bygdene heilt til dei vart drivne i utlægd.
23  Dei som høyrde til halve Manasse-ætti, budde og der i landet, frå Basan til Ba'al-Hermon og Senir og Hermon-fjellet; dei var mangmente.
24  Dette var hovdingane for ættgreinene deira: Efer og Jisi og Eliel og Asriel og Jirmeja og Hodavja og Jahdiel - djerve herkjempor, namngjetne menner, hovdingar for ættgreinene sine.
25  Men dei sveik sin fedre-Gud og heldt seg med dei gudane som folki der i landet dyrka, dei folki som Gud hadde rudt ut for dei.
26  Då var det Israels Gud eggja upp assyrarkongen Ful imot dei, og so assyrarkongen Tilgat-Pilneser, og han førde dei i utlægd - både rubenitane og gaditane og halve Manasse-ætti - og flutte dei til Halah og Habor og Hara og Gosan-elvi, og der hev dei vore til denne dag.
 
 
# Første Krønikebok 6
1  Sønene hans Levi var Gerson og Kehat og Merari.
2  Og sønene hans Kehat var Amram og Jishar og Hebron og Ussiel.
3  Og borni hans Amram var Aron og Moses og Mirjam. Og sønene hans Aron var Nadab og Abihu, Eleasar og Itamar.
4  Eleasar fekk sonen Pinhas; Pinhas fekk sonen Abisua,
5  og Abisua fekk sonen Bukki, og Bukki fekk sonen Ussi,
6  og Ussi fekk sonen Serahja, og Serahja fekk sonen Merajot;
7  Merajot fekk sonen Amarja, og Amarja fekk sonen Akitub,
8  og Akitub fekk sonen Sadok, og Sadok fekk sonen Akima'as,
9  og Akima'as fekk sonen Asarja, og Asarja fekk sonen Johanan,
10  Johanan fekk sonen Asarja; det var han som gjorde prestetenesta* i det templet Salomo hadde bygt i Jerusalem.
11  Asarja fekk sonen Amarja, og Amarja fekk sonen Akitub,
12  og Akitub fekk sonen Sadok, og Sadok fekk sonen Sallum,
13  og Sallum fekk sonen Hilkias, og Hilkias fekk sonen Asarja,
14  og Asarja fekk sonen Seraja, og Seraja fekk sonen Josadak.
15  Men Josadak laut fara med då Herren let Nebukadnesar føra Juda og Jerusalem i utlægd.
16  Sønene hans Levi var Gerson og Kahat og Merari.
17  Og namni på sønene hans Gersom var Libni og Sime'i.
18  Sønene hans Kahat var Amram og Jishar og Hebron og Ussiel.
19  Sønene hans Merari var Mahli og Musi. Dette var levit-ættene, so som dei heitte etter federne sine.
20  Sønene åt Gersom var: Libni, son hans; hans son var Jahat; hans son Simma;
21  hans son Joah, hans son Iddo; hans son Serah; hans son Jeatrai.
22  Sønene åt Kahat var: Amminadab, son hans; hans son var Korah; hans son Assir;
23  hans son Elkana; hans son Ebjasaf; hans son Assir;
24  hans son Tahat; hans son Uriel; hans son Ussia og hans son Saul.
25  Sønene hans Elkana var Amasai og Akimot;
26  hans son var Elkana; hans son var Sofai; hans son Nahat;
27  hans son Eliab; hans son Jeroham; hans son Elkana*.
28  Sønene hans Samuel var Vasni, som var eldst, og Abia.
29  Son hans Merari var Mahli; hans son var Libni; hans son Sime'i; hans son Ussa;
30  hans son Simea; hans son Haggija; hans son Asaja.
31  So var det dei som David sette til å greida med songen i Herrens hus etter kista var komi til ro.
32  Dei gjorde songar-tenesta framfor møtetjeldet - tabernaklet - alt til Salomo bygde Herrens hus i Jerusalem; dei stod der og greidde yrket sitt soleis som dei var fyresagde.
33  Dei som gjorde denne tenesta, og sønene deira, var desse: Av Kahati-sønene: Heman, songaren, son åt Joel, son åt Samuel,
34  son åt Elkana, son åt Jeroham, son åt Eliel, son åt Toah,
35  son åt Sif, son åt Elkana, son åt Mahat, son åt Amasai,
36  son åt Elkana, son åt Joel, son åt Asarja, son åt Sefanja,
37  son åt Tahat, son åt Assir, son åt Ebjasaf, son åt Korah,
38  son åt Jishar, son åt Kahat, son åt Levi, son åt Israel.
39  So var det Asaf, bror hans*, som stod på høgre sida hans - Asaf, son åt Berekja, son åt Simea,
40  son åt Mikael, son åt Ba'aseja, son åt Malkija,
41  son åt Etni, son åt Serah, son åt Adaja,
42  son åt Etan, son åt Simma, son åt Sime'i,
43  son åt Jahat, son åt Gersom, son åt Levi.
44  Merari-sønene, brørne deira, stod på vinstre sida: Etan, son åt Kisi, son åt Abdi, son åt Malluk,
45  son åt Hasabja, son åt Amasja, son åt Hilkias,
46  son åt Amsi, son åt Bani, son åt Semer,
47  son åt Mahli, son åt Musi, son åt Merari, son åt Levi.
48  Dei andre levitane, brørne deira, var gjevne* til å gjera allslags arbeid i tabernaklet - Guds hus.
49  Men Aron og sønene hans var det som bar fram offer på brennofferaltaret og på røykofferaltaret; dei skulde greida alt det som laut gjerast i det høgheilage romet, og gjera soning for Israel - dei skulde i alle måtar stella seg soleis som Moses, Guds tenar, hadde sagt fyre.
50  Dette var sønene åt Aron: Eleasar, son hans; hans son Pinehas; hans son Abisua;
51  hans son Bukki; hans son Ussi; hans son Serahja;
52  hans son Merajot; hans son Amarja; hans son Akitub;
53  hans son Sadok; hans son Akima'as.
54  Bustadene deira, etter byane innanfor umkverven deira, var dei som her kjem: Arons-sønene av kahatit-ætti - dei som fyrste luten fall på -
55  fekk Hebron i Juda-landet med beitemarkene som var ikring;
56  Men åkerlandet og gardane som låg til byen, fekk Kaleb Jefunneson.
57  Arons-sønene fekk soleis Hebron og Libna, fredstadene, og Jattir og Estemoa
58  og Hilen og Debir
59  og Asan og Bet-Semes, alle desse byane med beitemarkene som høyrde til,
60  og i Benjamins-fylket Geba og Allemet og Anatot med beitemarkene som høyrde til dei; det var i alt trettan byar dei fekk, etter ættene deira.
61  Dei andre* Kehats-borni av fylkes-ætti fekk i lutkastet ti byar i det eine halve Manasse-fylket.
62  Og Gersoms-borni og ættgreinene deira fekk trettan byar i Issakars-fylket og Asers-fylket og Naftali-fylket og Manasse-fylket i Basan.
63  Merari-borni og ættgreinene deira fekk i lutkastet tolv byar i Rubens-fylket og Gads-fylket og Sebulons-fylket.
64  Soleis gav no Israels-borni levitane desse byane med beitemarkene som høyrde til.
65  Dei gav dei etter lutkastet dei byane i Juda-fylket og Simeons-fylket og Benjamins-fylket som me hev tala um, og som dei nemnde på namn.
66  Dei andre Kahats-ættene* fekk for sin lut desse byane i Efra'ims-fylket:
67  Fredstadene Sikem i Efra'ims-fjelli med beitemarkene som låg ikring og Geser
68  og Jokmeam og Bet-Horon
69  og Ajalon og Gat-Rimmon med beitemarkene som høyrde til,
70  og i det eine halve Manasse-fylket Aner og Bileam, båe med beitemarkene sine. Dette var det dei andre Kahats-ættene fekk.
71  Gersoms-borni fekk av det andre halve Manasse-fylket Golan i Basan med beitemarkene som høyrde til, og Astarot med beitemarker,
72  og i Issakars-fylket Kedes og Dobrat
73  og Ramot og Anem, alle med beitemarkene som høyrde til,
74  og i Asers-fylket Masal og Abdon
75  og Hukok og Rehob, alle med beitemarker,
76  og i Naftali-fylket Kedes i Galilea og Hammon og Kirjata'im med beitemarkene som høyrde kvar by til.
77  Merari-borni - dei som var att av levitane - fekk i Sebulons-fylket Rimmono og Tabor, båe med beitemarker,
78  og på hi sida Jordan ved Jeriko, austanfor Jordan, fekk dei i Rubens-fylket Beser i øydemarki med beitemarkene som høyrde til, og Jahsa
79  og Kedemot og Mefa'at, alle med beitemarkene som høyrde til,
80  og i Gads-fylket Ramot i Gilead og Mahana'im
81  og Hesbon og Jaser, alle med beitemarker attåt.
 
 
# Første Krønikebok 7
1  Sønene hans Issakar var Tola og Pua, Jasib og Simron; dei var fire i talet.
2  Sønene hans Tola var Ussi og Refaja og Jeriel og Jahmai og Jibsam og Samuel; dei var hovdingar for dei lydane som ætta frå Tola, og djerve hermenner i sine ætter. I Davids tid var dei tvo og tjuge tusund og seks hundrad i talet.
3  Sønene hans Ussi var Jisrahja, og sønene åt Jisrahja var Mikael og Obadja og Joel og Jissija; alle fem var dei ættehovdingar.
4  Og ikring dei fylkte seg etter ætter og ættgreiner, stridsbudde herflokkar - seks og tretti tusund mann; for dei hadde mange konor og born.
5  Brørne deira i alle Issakars-ættene var og djerve hermenner; i alt stod det sju og åtti tusund mann i ættelista deira.
6  Sønene hans Benjamin var Bela og Beker og Jediael, tri i talet.
7  Sønene hans Bela var Esbon og Ussi og Ussiel og Jerimot og Iri, fem i talet; dei var ættehovdingar og djerve hermenner. I ættelista deira stod det tvo og tjuge tusund og fire og tretti mann.
8  Sønene hans Beker var Semira og Joas og Elieser og Eljoenai og Omri og Jeremot og Abia og Anatot og Alemet; alle desse var søner åt Beker.
9  I ættelistone deira, der ættene og hovdingane for ættgreinene, djerve hermenner, stod uppskrivne, var dei tjuge tusund og tvo hundrad mann.
10  Sønene åt Jediael var Bilhan, og sønene hans Bilhan var Je'is og Benjamin og Ehud og Kena'ana og Setan og Tarsis og Akisahar;
11  alle desse var søner åt Jediael, ættehovdingar og djerve hermenner - syttan tusund og tvo hundrad mann som var budde til å fara i herferd.
12  So var det Suppim og Huppim, sønene åt Ir, og Husim var ætta frå Aker.
13  Sønene hans Naftali var Jahsiel og Guni og Jeser og Sallum; dei var sønene hennar Bilha.
14  Sønene hans Manasse var Asriel, som var ætta frå den syriske fylgjekona hans; ho åtte Makir, som vart far åt Gilead.
15  Makir tok ei syster åt Huppim og Suppim til kona, og syster hans heitte Ma'aka. Den andre sonen heitte Selofhad og Selofhad hadde berre døtter.
16  Ma'aka, kona hans Makir, fekk ein son som ho kalla Peres. Bror hans heitte Seres, og sønene hans var Ulam og Rekem.
17  Son åt Ulam heitte Bedan. Desse var søner åt Gilead, son åt Makir Manasseson.
18  Han* hadde ei syster som heitte Hammoleket; ho vart mot til Ishod og Abieser og Mahla.
19  Sønene åt Semida var Akjan og Sekem og Likhi og Aniam.
20  Sønene hans Efra'im var Sutelah - hans son heitte Bered og hans son Tahat og hans son Elada og hans son Tahat
21  og hans son Sabad og hans son Sutelah - og Eser og Elad*. Gat-mennene, dei som åtte heime der i landet, drap dei, for di dei kom dit ned og vilde rana feet deira.
22  Efra'im, far deira, syrgde i lenge, og brørne hans kom og vilde trøysta han.
23  Sidan gjekk han inn til kona si, og ho vart med barn og åtte ein son, som han kalla Beria, av di dette bar til medan det var ulukke i huset hans.
24  Dotter hans heitte Se'era; det var ho som bygde Nedre og Øvre Bet-Horon og Ussen-Se'era.
25  Son hans* heitte Refa; hans søner heitte Resef og Tela, hans son Tahan,
26  hans son Ladan, hans son Ammihud, hans son Elisama,
27  hans son Non og hans son Josva.
28  Odelslandet og bustadene deira var Betel med bygdene som låg ikring, og i aust Na'aran, i vest Geser med bygdene som låg ikring, og Sikem med bygdene som låg ikring, alt til Gasa med bygdene der ikring.
29  Manasse-borni åtte Betsean og Ta'anak og Megiddo og Dor, alle med bygdene som låg ikring kvar av desse byane. I desse byane budde etterkomarane etter Josef Israelsson.
30  Sønene hans Aser var Jimna og Jisva og Jisvi og Beria; dei hadde ei syster som heitte Serah.
31  Sønene hans Beria var Heber og Malkiel; han var far åt Birsot.
32  Heber vart far til Jaflet og Somer og Hotam og Sua, syster deira.
33  Sønene hans Jaflet var Pasak og Bimhal og Asvat; so heitte sønene åt Jaflet.
34  Sønene hans Semer var Aki og Rohga, Jehubba og Aram.
35  Sønene åt Helem, bror hans, var Sofah og Jimna og Seles og Amal.
36  Sønene åt Sofah var Suah og Harnefer og Sual og Beri og Jimra,
37  Beser og Hod og Samma og Silsa og Jitran og Be'era.
38  Sønene åt Jeter var Jefunne og Pispa og Ara.
39  Sønene åt Ulla var Arah og Hanniel og Risja.
40  Alle desse var søner åt Aser, hovdingar for ættgreinene sine, utvalde stridsføre herkjempor, hovdingar millom fyrstane. I ættelista deira stod det seks og tjuge tusund mann som var føre til å gjera hertenesta.
 
 
# Første Krønikebok 8
1  Benjamin fekk sønene Bela, som var eldst, Asbel, som var den andre, Akrah, den tridje,
2  Noka, den fjorde, og Rafa, den femte.
3  Bela hadde sønene Addar og Gera og Abihud
4  og Abisua og Na'aman og Akoah
5  og Gera og Sefufan og Huram.
6  Dette var sønene åt Ehud, dei same som var ættehovdingar hjå Seba-buane, som vart burtførde til Manahat
7  - det var Na'aman som saman med Akia og Gera førde dei dit - han* fekk sønene Ussa og Akihud.
8  So var det Sahara'im; han fekk born i Moab-landet etter han hadde sendt frå seg Husim og Ba'ara, konone sine.
9  Med Hodes, kona si, fekk han Jobab og Sibja og Mesa og Malkam
10  og Je'us og Sokja og Mirma; dette var sønene hans; dei var ættehovdingar.
11  Med Husim hadde han fenge Abitub og Elpa'al.
12  Sønene hans Elpa'al var Eber og Mis'am og Semer - han var det som bygde Ono og Lod med grendene som høyrer til -
13  og Beria og Sema; dei var ættehovdingane åt Ajalon-buane og hadde vunne på Gat-buane, som laut røma for dei.
14  Ahjo og Sasak og Jeremot
15  og Sebadja og Arad og Eder
16  og Mikael og Jispa og Joha var sønene hans Beria.
17  Sebadja og Mesullam og Hiski og Heber
18  og Jismerai og Jislia og Jobab var sønene hans Elpa'al.
19  Jakim og Sikri og Sabdi
20  og Elienai og Silletai og Eliel
21  og Adaja og Beraja og Simrat var sønene hans Sime'i.
22  Jispan og Eber og Eliel
23  og Abdon og Sikri og Hanan
24  og Hananja og Elam og Antotija
25  og Jifdeja og Pniel var sønene hans Sasak.
26  Samserai og Seharja og Atalja
27  og Ja'aresja og Elia og Sikri var sønene hans Jeroham.
28  Alle desse var ættehovdingar - hovdingar for kvar si ættgrein; dei budde i Jerusalem.
29  I Gibeon budde far åt Gibeon*. Kona hans heitte Ma'aka.
30  Eldste sonen hans var Abdon; so var det Sur og Kis og Ba'al og Nadab
31  og Gedor og Ahjo og Seker.
32  Miklot fekk sonen Simea. Dei og budde i Jerusalem, i lag med brørne* sine der, midt for brørne sine.
33  Ner fekk sonen Kis, og Kis fekk sonen Saul, og Saul fekk sønene Jonatan og Malkisua og Abinadab og Esba'al.
34  Son hans Jonatan heitte Meribba'al*, og Meribba'al fekk sonen Mika.
35  Sønene hans Mika var Piton og Melek og Tarea og Akas.
36  Akas fekk sonen Joadda, og Joadda fekk sønene Alemet og Asmavet og Simri, og Simri fekk sonen Mosa.
37  Mosa fekk sonen Bina; hans son heitte Rafa, hans son Elasa, hans son Asel.
38  Asel hadde seks søner, og her kjem namni deira: Asrikam, Bokeru og Ismael og Searja og Obadja og Hanan; alle desse var søner åt Asel.
39  Sønene åt Esek, bror hans, var Ulam, den eldste, Je'us, den andre, og Elifelet, den tridje.
40  Sønene hans Ulam var djerve hermenner, hæve bogeskyttarar. Dei hadde mange søner og sonesøner - hundrad og femti. Alle desse var av Benjamins-ætti.
 
 
# Første Krønikebok 9
1  Alle Israels-menner var innførde i ættelistor; dei er, som me veit, uppskrivne i boki åt Israels-kongane. Då Juda-mennene vart førde av til Babel for skuld svikferdi si,
2  var sume av den gamle landslyden buande på eigedomen sin, i byane sine; det var nokre menner av folket og prestar og levitar og tempelsveinar.
3  I Jerusalem budde nokre av Juda-borni og av Benjamins-borni og av Efra'ims- og Manasse-borni. Det var:
4  Utai, son åt Ammihud, son åt Omri, son åt Imri, son åt Bani, av borni åt Peres Judason;
5  og av silonitane*: Asaja, den eldste, og sønene hans;
6  og av Serahs-sønene: Je'uel og brørne deira, seks hundrad og nitti i talet;
7  og av Benjamins-borni: Sallu, son åt Mesullam, son åt Hodavja, son åt Hassenua,
8  og Jibneja, son åt Jeroham, og Ela, son åt Ussi, son åt Mikri, og Mesullam, son åt Sefatja, son åt Re'uel, son åt Jibnija,
9  og brørne deira etter ættene sine, ni hundrad og seks og femti i talet; alle desse var menner som hadde hovdingrang i ættgreinene sine.
10  Og av prestane: Jedaja og Jojarib og Jakin
11  og Asarja, son åt Hilkia, son åt Mesullam, son åt Sadok, son åt Merajot, son åt Akitub - han var forstandar for Guds hus -
12  og Adaja, son åt Jeroham, son åt Pashur, son åt Malkia, og Masai, son åt Adiel, son åt Jahsera, son åt Mesullam, son åt Mesillemit, son åt Immer,
13  og brørne deira - dei var alle folk med hovdingrang i ættgreinene sine, eitt tusund og sju hundrad og seksti i talet, menner som dugde vel til å gjera tenesta i Guds hus.
14  Og av levitane: Semaja, son åt Hassub, son åt Asrikam, son åt Hassabja, av Merari-borni,
15  og Bakbakkar og Heres og Galal og Mattanja, son åt Mika, son åt Sikri, son åt Asaf,
16  og Obadja, son åt Semaja, son åt Galal, son åt Jedutun, og Berekja, son åt Asa, son åt Elkana, som budde i landsbyane åt Netofa-buane.
17  Og portvaktarane: Sallum og Akkubb og Talmon og Akiman og brørne deira; Sallum var den øvste av dei,
18  og dei* stend enno ved Kongeporten, på austsida. Desse var det som var portvaktarar i lægri åt Levi-borni.
19  Sallum, son åt Kore, son åt Ebjasaf, son åt Korah, og brørne hans - dei som var av same ættgreini som han, korahitane - hadde fenge det yrket at han skulle halda vakt ved dørstokkane i tjeldet, for di federne deira hadde vakta inngangen til Herrens læger.
20  Pinhas, son åt Eleasar, var fyrr i tidi forstandaren deira; Herren var med han.
21  Sakarja, son åt Meselemja, vakta møtetjelddøri.
22  Dei som var utkåra til å vera vaktarar ved dørstokkane, var i alt tvo hundrad og tolv mann. Dei var uppskrivne i ættelistor etter landsbyane sine. David og Samuel, sjåaren, hadde sett dei inn i embetet deira.
23  Dei og sønene deira stod ved portane åt Herrens hus - tjeldhuset - og heldt vakt.
24  Etter dei fire himmelættene hadde portvaktarane stødet sitt - mot aust, mot vest, mot nord og mot sud;
25  og brørne deira, som budde i landsbyane sine, skulde tid for tid koma og hjelpa dei sju dagar i senn;
26  for dei fire gjævaste portvaktarane* var stødt i tenesta. Dei var levitar. Kovane og skattkammeri i Guds hus hadde dei og tilsyn med.
27  Um natti heldt dei seg kringum Guds hus; for det var dei som skulde halda vakt, og det var dei som laut syta for at portane vart upplatne kvar morgon.
28  Sume av levitane hadde tilsyn med dei gognene som vart nytta i gudstenesta, og tok tal på dei, både når dei bar dei inn, og når dei bar dei ut,
29  og sume var sette til å taka vare på dei andre gognene - på alle dei gognene som fanst i heilagdomen - og på mjølet og vinen og oljen og røykjelsen og kryddone.
30  Det var nokre av prestesønene som laga kryddesalven.
31  Mattitja, ein av levitane - han var eldste son åt Sallum, korahiten - hadde fenge det yrket at han skulde laga kakone,
32  og nokre av kahatit-sønene, brørne deira, halda tilsyn med skodebrødi og skulde leggja dei fram kvar sabbat.
33  Dette* var songarane, ættehovdingar hjå levitane; dei heldt til i kovane og var fritekne for onnor tenesta; for dei hadde dag og natt nok å gjera med sitt eige arbeid.
34  Alle desse* var ættehovdingar hjå levitane, hovdingar i kvar si ættegrein; dei budde i Jerusalem.
35  I Gibeon budde Je'uel, far åt Gibeon. Kona hans heitte Ma'aka.
36  Eldste son hans var Abdon; so var det Sur og Kis og Ba'al og Ner og Nadab
37  og Gedor og Ahjo og Sakarja og Miklot.
38  Miklot fekk sonen Simeam. Dei og budde i lag med brørne sine i Jerusalem, midt for brørne sine.
39  Ner fekk sonen Kis, og Kis fekk sonen Saul, og Saul fekk sønene Jonatan og Malkisua og Abinadab og Esba'al.
40  Son hans Jonatan heitte Meribba'al, og Meribba'al fekk sonen Mika.
41  Sønene hans Mika var Piton og Melek og Tahrea.
42  Akas fekk sonen Jara, og Jara fekk sønene Alemet og Asmavet og Simri, og Simri fekk sonen Mosa.
43  Mosa fekk sonen Bina; hans son heitte Refaja, hans son Elasa, hans son Asel.
44  Asel hadde seks søner, og her kjem namni deira: Asrikam, Bokeru og Ismael og Searja og Obadja og Haman. Dette var sønene åt Asel.
 
 
# Første Krønikebok 10
1  Filistarane gjekk på i striden mot Israel; Israels-mennene rømde for dei, og det låg mange falne på Gilboa-fjellet.
2  Filistarane sette etter Saul og sønene hans, og dei felte Jonatan og Abinadab og Malkisua, Sauls-sønene.
3  Striden vart hard ikring Saul, bogeskyttarane kom yver han, og han fekk ein støkk i seg for skyttarane.
4  Då sa han til våpensveinen sin: Drag sverdet ditt og renn det igjenom meg, so ikkje desse u-umskorne skal koma og skamfara meg. Men våpensveinen vilde ikkje gjera det - han torde ikkje. Då tok Saul sverdet sitt og stupte seg på det;
5  og då våpensveinen såg at han slokna, stupte han seg og på sitt sverd og døydde.
6  Soleis døydde Saul og dei tri sønene hans og heile hans hus; dei let livet saman.
7  Og då alle dei Israels-mennene som budde i dalen, såg at dei hadde rømt, og at Saul og sønene hans var falne, tok dei ut og rømde frå byane sine, og filistarane kom og slo seg ned der.
8  Dagen etter kom filistarane og vilde rana det dei falne hadde på seg. Då fann dei Saul og sønene hans liggjande på Gilboa-fjellet.
9  Dei rana alt han hadde på seg, og tok hovudet hans og våpni hans og sende bod ikring i Filistar-landet og kunngjorde fagnadtidendi for avgudane sine og for folket.
10  So la dei våpni hans gudshuset sitt, og hausen hans hengde dei upp i Dagons-templet.
11  Då heile Jabes i Gilead fekk spurt alt det filistarane hadde gjort med Saul,
12  drog dei i veg, alle som våpnføre var. Dei tok liki av Saul og sønene hans og førde dei til Jabes. Sidan jorda dei beini deira under terebinta i Jabes og heldt fasta i sju dagar.
13  Soleis laut Saul lata livet for di han hadde svike Herren og ikkje halde seg etter Herrens ord, og like eins for di han hadde spurt slike som mana fram daudingar og søkt råd hjå dei,
14  men ikkje søkt råd hjå Herren. Difor var det Herren laga det so at han døydde, og kongedømet vart flutt yver på David Isaison.
 
 
# Første Krønikebok 11
1  So kom heile Israel i hop hjå David i Hebron og sa: Du veit me er same folket, me og du.
2  Alt for lenge sidan, endå medan Saul var konge, var det du som gjekk fyre Israel, både ut i striden og heim att, og Herren din Gud sa til deg: Du skal gjæta Israel, folket mitt, og du skal vera fyrste yver Israel, folket mitt.
3  Alle styresmennene i Israel kom til kongen i Hebron. Då gjorde David ei pakt med dei der for Herrens åsyn, og dei salva han til konge yver Israel, soleis som Herren hadde sagt gjenom Samuel.
4  So drog David og heile Israel til Jerusalem - det er det same som Jebus; der budde jebusitane; dei åtte heime der i landet frå gamalt.
5  Då sa Jebus-buane til David: Hit inn kjem du aldri! Men David tok Sions-borgi, no heiter ho Davids-staden.
6  Den gongen sa David: Den som fyrst slær jebusitane, han skal verta hovding og førar. Joab Serujason, var den som kom fyrst upp, og han vart hovding.
7  David sette seg til i borgi; difor kalla dei henne Davids-staden.
8  Han bygde byen rundt ikring, frå Millo og alt ikring, og Joab bygde upp att resten av byen.
9  Sidan auka Davids velde meir og meir, og Herren, allhers Gud, var med han.
10  No skal me nemna dei gjævaste av kjempone hans David, dei som saman med heile Israel studde han manneleg i kongedømet hans, so han skulde verta konge etter Herrens ord um Israel -
11  dei kjempone skal me no rekna upp: Fyrst er det Jasobam, son åt Hakmoni, hovding yver drabantane; han svinga spjotet sitt yver tri hundrad falne på ein gong.
12  Etter han kom Eleasar, son åt Dodo, son åt Ahohi; han var ein av dei tri kjempone.
13  Han var med David i Pas-Dammim då filistarane hadde samla seg og baud ufred. Det var ein tett byggåker der. Då so folket rømde for filistarane,
14  tok dei støde midt åkeren og berga han og hogg ned filistarane. Soleis let Herren dei vinna ein stor siger.
15  Ein gong for tri av dei tretti hovdingane nedetter berget til David, som var Adullams-helleren. Filistarheren hadde då lægret sitt i Refa'im-dalen.
16  David var den gongen sjølv i borgi, og ein av utpostane åt filistarane var i Betlehem.
17  Då fekk David brått ein sterk hug og sa: Gjev einkvan vilde lata meg få ein vassdrykk or den brunnen som er innmed porten i Betlehem!
18  Då braut desse tri seg gjenom filistarlægret og auste vatn upp or brunnen som er innmed porten i Betlehem, og tok det med seg og kom til David med det. Men han vilde ikkje drikka det - han auste det ut for Herren.
19  Og han sa: Gud frie meg frå å gjera slikt! Skulde eg drikka blodet åt desse mennene som hev våga livet sitt? For dei våga livet sitt då dei henta det. Han vilde ikkje drikka det. Dette gjorde dei tri kjempone.
20  So var det Absai, bror hans Joab; han var førar for dei tri. Han svinga spjotet sitt yver tri hundrad falne. Han hadde eit stort namn millom dei tri.
21  Han var ein gong til so mykje vyrd som nokon annan i dette tritalet og vart hovdingen deira; men han nådde ikkje so høgt som dei tri.
22  So var det Benaja Jojadason, som var son åt ein djerv og dådrik stridsmann frå Kabse'el. Han felte dei tvo løvekjempone frå Moab. Ein snøversdag steig han ned i ein brunn og drap ei løva.
23  Like eins felte han ein egyptisk rise, som var fem alner høg. I handi hadde egyptaren eit spjot som ein vevar-rév. Men Benaja gjekk på han med staven sin, reiv spjotet ut or handi hans og drap han med hans eige spjot.
24  Dette gjorde Benaja Jojadason. Han hadde eit stort namn millom dei tri kjempone.
25  Framfor dei tretti var han æra, men han nådde ikkje so høgt som dei tri. David gav han rom millom næmaste rådgjevarane sine.
26  Dei djervaste herkjempone var: Asael, bror hans Joab; Elkanan Dodoson frå Betlehem;
27  Sammot, haroriten; Heles, peloniten;
28  Ira Ikkesson frå Tekoa; Abieser frå Anatot;
29  Sibbekai av Husa-ætti; Ilai, ahohiten;
30  Maharai frå Netofa; Heled Ba'anason frå Netofa;
31  Itai Ribaison frå Gibea i Benjamins-fylket; Benaja frå Piraton;
32  Hurai frå Ga'as-dalane; Abiel, arbatiten;
33  Asmavet frå Baharum; Eljahba, sa'alboniten;
34  Bene-Hasem frå Gison; Jonatan Sageson av Harar-ætti;
35  Akiam Sakarsson av Harar-ætti; Elifal Ursson;
36  Hefer frå Mekera; Akia, peloniten;
37  Hesro frå Karmel; Na'arai Esbaison;
38  Joel, bror åt Natan; Mibhar Hagrison;
39  Selek frå Ammon; Nahrai frå Berot, våpensveinen åt Joab Serujason;
40  Ira frå Jattir; Gareb frå Jattir;
41  Uria, hetiten; Sabad Ahlaison;
42  Adina Sisason av Rubens-ætti, ein av hovdingane åt rubenitane, og attåt han tretti mann;
43  Hanan Ma'akason og Josafat, mitniten;
44  Ussia, asteratiten; Sama og Je'uel, søner åt Hotam frå Aroer;
45  Jediael Simrison og Joha, bror hans, tisiten;
46  Eliel Hammahavim og Jeribai og Josavja, søner åt Elna'am, og Jitma frå Moab;
47  Eliel og Obed og Ja'asiel Hammesobaja.
 
 
# Første Krønikebok 12
1  Dette er dei som kom til David i Siklag, medan han endå var der og laut halda seg undan Saul Kisson. Dei var av dei kjempone som hjelpte han i striden.
2  Dei var væpna med boge og var vane å kasta stein med slyngja og skjota piler av bogen, både med høgre og vinstre handi. Dei var av ættefrendane hans Saul, av Benjamins-folket.
3  Det var Akieser, hovdingen deira, og Joas, søner åt Sema'a frå Gibea, og Jesuel og Pelet, søner åt Asmavet, og Beraka og Jehu frå Anatot
4  og Jismaja frå Gibeon, ein av dei tretti kjempone og hovding yver dei tretti, og Jirmeja og Jahasiel og Johanan og Josabad frå Gedera,
5  Elusai og Jerimot og Bealja og Semarja og Sefatja harusiten,
6  Elkana og Jissija og Asarel og Joeser og Jasobam, korahitane,
7  og Joela og Sebadja, søner åt Jeroham, frå Gedor.
8  Av gaditane var det og nokre som gjekk yver til David og kom til han i fjellborgi i øydemarki - djerve kjempor, stridsvane hermenner væpna med skjold og spjot; dei var å sjå til som løvor og var snøgge som hindar på heidi.
9  Den fyrste av dei heitte Eser, den andre Obadja, den tridje Eliab,
10  den fjorde Mismanna, den femte Jirmeja,
11  den sette Attai, den sjuande Eliel,
12  den åttande Johanan, den niande Elsabad,
13  den tiande Jirmeja, den ellevte Makbannai.
14  Desse var av Gads-sønene og var herhovdingar; den ringaste av dei var hovding yver hundrad og den gjævaste yver tusund mann.
15  Dei var det som gjekk yver Jordan i den fyrste månaden, medan elvi flødde yver breddene alle stader, og som støkte alle dalbuane, so dei rømde, sume austetter og sume vestetter.
16  Det kom nokre av Juda- og Benjamins-sønene og til David, alt i fjellborgi.
17  David gjekk ut til dei og tok til ords og sa til dei: Kjem de til meg med fred og vil hjelpa meg, so skal hjarta mitt høyra dykk til, og me skal halda i hop; men kjem de og vil svika meg og gjeva meg yver til fiendane mine, endå det ingen urett er i mine hender, so gjev våre fedre-Gud må sjå åt og refsa det!
18  Då kom Anden yver Amasai, hovdingen for dei tretti, og han sa: Dine er me, David, og med deg held me fred, du Isai-son! Fred vere med deg, og fred vere med hjelpesmennene dine! For din Gud hjelper deg. So tok David vel imot dei og sette dei til hovdingar i herflokken sin.
19  Av Manasse-mennene var det og nokre som slo lag med David då han saman med filistarane drog ut og skulde strida mot Saul. Det vart like vel ikkje so at han hjelpte filistarane; for hovdingane deira vart samrådde um å senda han burt, med di dei sa: Det kjem til å kosta oss hovudet, um han no gjeng yver til Saul, herren sin.
20  Då han so for til Siklag, gav nokre av Manasse-mennene seg med han; det var Adna og Josabad og Jediael og Mikael og Josabad og Elihu og Silletai, hovdingar for dei herflokkane som høyrde til Manasse.
21  Desse hjelpte David mot ransmennene; for dei var djerve stridsmenner alle saman, og dei vart hovdingar i heren.
22  For dag etter dag kom det folk til David og vilde hjelpa han, so dei sistpå vart til ein her so stor som ein Guds-her.
23  No skal me rekna upp dei herbudde flokkane som kom til David i Hebron og vilde flytja Sauls kongedømet yver på han, soleis som Herren hadde sagt:
24  Juda-søner som bar skjold og spjot, seks tusund og åtte hundrad, herbudde menner;
25  av Simeons-sønene djerve og stridsvane herkjempor, sju tusund og eit hundrad,
26  av Levi-sønene fire tusund og seks hundrad;
27  og attåt dei Jojada, hovdingen for Arons-ætti, og tri tusund og sju hundrad mann med han,
28  og like eins Sadok, ei ung og djerv kjempa, med den ættgreini han høyrde til - tvo og tjuge hovdingar;
29  av Benjamins-sønene, ættefrendane hans Saul, tri tusund; for til dessa hadde mengdi av dei halde seg til Sauls hus;
30  av Efra'ims-sønene tjuge tusund og åtte hundrad, djerve kjempor, namngjetne menner i ættgreinene sine;
31  av halve av Manasse-ætti attan tusund namngjetne menner, som var utvalde til å fara av stad og gjera David til konge;
32  av Issakars-sønene som hadde skyn på tidshøvi, so dei visste kva Israel skulde gjera; hovdingane deira var tvo hundrad i talet, og alle ættefrendane deira lydde dei i alt;
33  av Sebulons-ætti femti tusund stridsføre menner, herbudde med alle slag våpen, dei fylkte seg til strid med sviklause hjarto;
34  av Naftali-ætti tusund hovdingar og med dei sju og tretti tusund mann som bar skjold og spjot;
35  av danitane åtte og tjuge tusund og seks hundrad herbudde menner;
36  av Asers-ætti fyrti tusund stridsføre og herbudde menner;
37  og frå hi sida av Jordan, av rubenitane og gaditane og hi helvti av Manasse-ætti, hundrad og tjuge tusund fullvæpna hermenner.
38  Alle desse stridsmennene kom i skipa fylking med ærleg hjarta til Hebron og vilde gjera David til konge yver heile Israel; og alle hine Israels-mennene var og samde um å taka David til konge.
39  Dei var der hjå David i tri dagar og åt og drakk; for landsmennene deira hadde stelt til gjestebod åt dei.
40  Og grannane deira, jamvel dei som budde so langt undan som Issakars- og Sebulons- og Naftali-fylki, førde og mat dit på asen og kamelar og muldyr og uksar; dei kom både med mjøl og fikekakor og rosinkakor og vin og olje og storfe og småfe i mengdevis; for det var gleda i Israel.
 
 
# Første Krønikebok 13
1  David samrådde seg med hovudsmennene, både dei yver tusund og dei yver hundrad mann - med alle hovdingane.
2  So sa han til heile Israels-lyden: Um de so synest, og det kjem frå Herren vår Gud, so lat oss senda bod til alle kantar til dei andre brørne våre i alle Israels bygder, og dessutan til prestane og levitane i byane dei hev med beitemarker ikring, at dei skal koma saman hjå oss,
3  og lat oss so flytja kista åt vår Gud hit til oss! For i Sauls dagar spurde me ikkje etter henne.
4  Då svara heile lyden at so skulde gjerast; for heile folket tykte det var rett.
5  So kalla David i hop heile Israel frå Sihor* i Egyptar-land til dit det ber burtimot Hamat; dei skulde vera med og henta Guds kista frå Kirjat-Jearim.
6  Og David og heile Israel for upp til Ba'ala - til Kirjat-Jearim, som ligg i Juda-fylket - og vilde henta kista åt Gud Herren, han som tronar yver kjerubane, den kista som namnet hans vert nemnt yver.
7  Dei sette Guds kista på ei ny vogn og førde henne burt or huset hans Abinadab; det var Ussa og Ahjo som køyrde vogni.
8  Og David og heile Israel dansa og leika for Guds åsyn av all makt, alt medan dei song og spela på citar og harpa og slo på trumma og cymbel og bles i lur.
9  Då dei kom til treskjestaden åt Kidon, rette Ussa ut handi og vilde taka fat i kista, av di uksane var ustyrlege.
10  Då loga Herrens harm upp mot Ussa, og Guds hand råma han for di han hadde rett ut handi si mot kista, so han døydde der for Guds åsyn.
11  Det gjekk hardt inn på David at Herren hadde slege Ussa ned; difor kalla dei den staden Peres-Ussa, og det namnet hev halde seg til denne dag.
12  Den dagen vart David redd Herren og sa: Korleis skulde eg kunna føra Guds kista heim til meg?
13  Og han flutte ikkje kista heim til seg i Davids-staden, men let dei føra henne burt til huset åt Obed-Edom, som var frå Gat.
14  Der hjå Obed-Edom, i huset hans, vart Guds kista ståande i tri månader, og Herren velsigna huset åt Obed-Edom og alt som var hans.
 
 
# Første Krønikebok 14
1  Hiram, kongen i Tyrus, skikka sendemenner til David med sedertre; han sende og steinhoggarar og timbremenner, som skulde byggja eit hus åt han.
2  Og David skyna at Herren hadde stadfest kongedømet hans yver Israel; for riket hans hadde vorte lyft høgt for hans eige folk, Israels skuld.
3  I Jerusalem tok David seg endå fleire konor, og han fekk endå fleire søner og døtter.
4  So er namni på dei sønene han fekk i Jerusalem: Sammua og Sobab og Natan og Salomo
5  og Jibhar og Elisua og Elpelet
6  og Nogah og Nefeg og Jafia
7  og Elisama og Be'eljada og Elifelet.
8  Då filistarane høyrde at David var salva til konge yver heile Israel, drog dei ut alle saman og vilde freista å få tak i han; og då David fekk vita det, drog han ut imot dei.
9  So kom filistarane og spreidde seg utyver i Refa'im-dalen.
10  Då spurde David Gud: Skal eg draga ut mot filistarane? Vil du gjeva dei i mine hender? Og Herren svara: Drag du ut! Eg vil gjeva dei i dine hender.
11  So drog dei upp til Ba'al-Perasim. Der slo David dei. Då sa han: Gud hev brote seg igjenom fiendane mine med mi hand, liksom vatn bryt igjenom. Difor var det den staden fekk namnet Ba'al-Perasim.
12  Dei let etter seg gudane sine der, og David let mennene sine kasta dei på elden og brenna dei upp.
13  Men filistarane kom att og spreidde seg på nytt lag utyver i dalen.
14  So spurde David Gud att, og Gud svara: Du skal ikkje draga upp etter dei; snu deg frå dei og gakk utanikring, og gyv so på dei midt for baka-trei!
15  Når du høyrer ljoden av steg i toppane på baka-trei, då lyt du brjota fram i striden; for då hev Gud drege ut framfyre deg og vil slå filistarheren.
16  So gjorde David som Gud hadde sagt til han, og dei slo filistarheren og elte dei frå Gibeon og alt til Geser.
17  Og Davids namn for um alle land, og Herren let det koma ei redsla for han yver alle folkeslag.
 
 
# Første Krønikebok 15
1  Sidan bygde han seg fleire hus i Davids-staden, og han stelte til eit rom åt Guds kista og sette upp eit tjeld åt henne.
2  Den gongen sa David: Ingen utan levitane må bera Guds kista; for dei hev Herren valt ut til å bera Guds kista og til å tena han i all æva.
3  David stemnde heile Israel i hop til Jerusalem; dei skulde vera med og føra Herrens kista upp til det romet han hadde stelt til åt henne.
4  So kalla han saman Arons-sønene og levitane:
5  av Kehats-sønene Uriel, hovdingen, og brørne hans, hundrad og tjuge i talet;
6  av Merari-sønene Asaja, hovdingen, og brørne hans, tvo hundrad og tjuge i talet;
7  av Gersoms-sønene Joel, hovdingen, og brørne hans, hundrad og tretti talet;
8  av Elisafans-sønene Semaja, hovdingen, og brørne hans, tvo hundrad i talet;
9  av Hebrons-søner Eliel, hovdingen, og brørne hans, åtti i talet;
10  av Ussiels-sønene Amminadab, hovdingen, og brørne hans, hundrad og tolv i talet.
11  So kalla David til seg prestane Sadok og Ebjatar og levitane Uriel og Asaja og Joel og Semaja og Eliel og Amminadab
12  og sa til dei: De er hovdingar for ættgreinene åt levitane. Helga dykk no, både de og brørne dykkar, og før so kista åt Herren, Israels Gud, upp til det romet eg hev stelt til åt henne!
13  Det var av di de ikkje var med fyrre gongen at Herren vår Gud braut inn i flokken vår; for me søkte han ikkje på rette måten.
14  Då helga dei seg, prestane og levitane, so dei kunde føra kista åt Herren, Israels Gud, upp dit ho skulde.
15  Og levit-sønene bar Guds kista på herdane sine etter berestengene, soleis som Moses hadde sagt dei fyre etter Herrens ord.
16  So baud David levithovdingane at dei skulde lata songarane i ætti si stiga fram med spelgogner, harpor og citarar og cymblar, som dei skulde låta på medan dei let gledesongen ljoma.
17  Då let levitane Heman Joelsson stiga fram, og av hans brør Asaf Berekjason, og av Merari-sønene, brørne deira, Etan Kusajason,
18  og saman med dei brørne deira i andre rekkja, Sakarja og Ben og Ja'asiel og Semiramot og Jehiel og Unni og Eliab og Benaja og Ma'aseja og Mattitja og Eliflehu og Mikneja og Obed-Edom og Je'iel, portvaktarane.
19  Songarane Heman og Asaf og Etan skulde slå på koparcymblar.
20  Sakarja og Asiel og Semiramot og Jehiel og Unni og Eliab og Ma'aseja og Benaja skulde spela på harpor etter Alamot*,
21  og Mattitja og Eliflehu og Mikneja og Obed-Edom og Je'iel og Asasja skulde spela på citarar etter Sjeminit* og styra songen.
22  Kenanja, songmeisteren åt levitane, lærde dei andre upp i songen; for han var kunnig i slikt.
23  Berekja og Elkana var dørvaktarar ved kista.
24  Prestane Sebaina og Josafat og Netanel og Amasai og Sakarja og Benaja og Elieser bles i lur framfor Guds kista, og Obed-Edom og Jehia var og dørvaktarar ved kista.
25  So tok David i vegen, både han og Israels styresmenner og dei øvste hovdingane; og skulde henta Herrens paktkista med fagnad upp frå huset til Obed-Edom.
26  Og for di Gud hjelpte levitane som bar Herrens paktkista, ofra dei sju uksar og sju verar.
27  David var klædd i ei kappa av kvitt bomullsty, og like eins alle dei levitane som bar kista, og songarane og Kenanja, songmeisteren, som styrde songen; dessutan bar David ei prestekåpa av lereft.
28  So førde då heile Israel Herrens paktkista upp med fagnadrop og lurlåt, og dei bles i trompetar og slo på cymblar og spela på harpa og citar.
29  Men då Herrens paktkista vart bori inn i Davids-staden, bar det so til at Mikal Saulsdotter skoda ut gjenom vindauga, og då ho såg korleis kong David hoppa og dansa, vanvyrde ho han i sitt hjarta.
 
 
# Første Krønikebok 16
1  Då dei hadde ført Guds kista inn, sette dei henne midt i den tjeldbui som David hadde reist åt henne, og so bar dei fram brennoffer og takkoffer for Guds åsyn.
2  Og då David hadde fullført ofringi, lyste han velsigning yver folket i Herrens namn.
3  So skifte han ut åt kvar israelit, både kar og kvinna, ein brødleiv og eit stykke kjøt og ei rosinkaka til manns.
4  Sidan sette han nokre av levitane til å gjera tenesta framfor Herrens kista og til å prisa og takka og lova Herren, Israels Gud.
5  Asaf var den øvste av dei; næst etter han kom Sakarja og so Je'iel og Semiramot og Jehiel og Mattitja og Eliab og Benaja og Obed-Edom og Je'iel, alle med harpor og citarar. Asaf skulde slå på cymblane,
6  og prestane Benaja og Jahasiel skulde jamleg blåsa i lur framfor Guds paktkista.
7  Denne same dagen var det David fyrste gongen sette Asaf og brørne hans til å lova Herren med sovorne ord:
8  Prisa Herren, kalla på hans namn! Forkynn millom folkeslagi hans storverk!
9  Syng for han, syng han lov! Grunda på alle hans under!
10  Rosa dykk av hans heilage namn, hjarta glede seg hjå dei som søkjer Herren!
11  Spør etter Herren og hans makt, søk hans åsyn alltid!
12  Kom i hug hans under som han hev gjort, hans undergjerningar og domsordi frå hans munn,
13  de etterkomarar av Israel, hans tenar, søner åt Jakob, hans utvalde.
14  Han er Herren vår Gud, yver all jordi gjeng hans domar.
15  Kom æveleg i hug hans pakt, det ord han sette fast for tusund ætter,
16  den pakt han gjorde med Abraham, og hans eid til Isak!
17  Han gjorde det til ein rett for Jakob, for Israel til ein æveleg pakt,
18  med di han sa: Deg vil eg gjeva Kana'ans land til arvlut,
19  då de var ein liten flokk, få og framande der.
20  Og dei vandra frå folk til folk, frå eitt rike til eit anna folk.
21  Han let ikkje nokon få gjera valdsverk mot dei, og han refste kongar for deira skuld:
22  Rør ikkje dei eg hev salva, og far ikkje ille med mine profetar!
23  Syng for Herren, all jordi, forkynn frå dag til dag hans frelsa!
24  Fortel millom heidningar hans æra, millom alle folkeslag hans under!
25  For Herren er stor og mykje lovsungen, og skræmeleg er han framfor alle gudar.
26  For alle gudar hjå folki er avgudar; men Herren hev gjort himmelen.
27  Høgd og herlegdom er for hans åsyn, styrke og gleda er på hans stad.
28  Gjev Herren, de folke-ætter, gjev Herren æra og makt!
29  Gjev Herren hans namns æra, tak gåvor med og kom for hans åsyn, tilbed Herren i heilagt skrud!
30  Skjelv for hans åsyn, all jordi! Jordriket stend fast; det let seg ikkje rikka.
31  Himmelen glede seg, og jordi fagne seg, og dei skal segja millom heidningane: Herren er konge.
32  Havet dure og alt som i det er! Marki frygde seg og alt som på marki er!
33  Då fegnast trei i skogen for Herrens åsyn; for han kjem og vil døma jordi.
34  Prisa Herren! for han er god, hans miskunn varer æveleg.
35  Og seg: Frels oss, du vår Frelse-Gud, og samla oss og fria oss ut frå heidningane, so me kann prisa ditt heilage namn, rosa oss av di me kann lova deg!
36  Lova vere Herren, Israels Gud, frå æva og til æva! Og alt folket sa amen og lova Herren.
37  So let han Asaf og brørne hans vera att der framfor Herrens paktkista, so dei jamleg skulde gjera tenesta framfor kista, soleis som det var skipa for kvar dag.
38  Og Obed-Edom og brørne deira, åtte og seksti i talet, Obed-Edom, son åt Jeditun, og Hosa sette han til portvaktarar.
39  Sadok, presten, og brørne hans, prestane, let han stogga framfor Herrens tabernakel på haugen i Gibeon,
40  so dei jamleg skulde bera fram brennoffer åt Herren på brennofferaltaret, både morgon og kveld, og gjera alt det som stend skrive i Herrens lov, den som han hadde bode Israel å halda.
41  I lag med dei var Heman og Jedutun og dei andre som var utvalde og uppnemnde til å lova Herren, av di hans miskunn varer æveleg.
42  Og dei - Heman og Jedutun - hadde hjå seg lurar og cymblar til bruk for dei som skulde spela, og like eins andre spelgogner til songen i gudstenesta. Jedutuns-sønene var portvaktarar.
43  Sidan tok alt folket ut att og for kvar til sin heim, og David vende og heim att, vilde helsa på huslyden sin.
 
 
# Første Krønikebok 17
1  Ein gong David sat i huset sitt, sa han til Natan, profeten: Sjå, her sit eg i eit hus av sedertre, medan Herrens paktkista stend under nokre tjelddukar.
2  Natan svara: Gjer du berre alt som du hev i tankar! For Gud er med deg.
3  Men natti etter kom Guds ord til Natan, og det lydde so:
4  Gakk og seg til David, tenaren min: So segjer Herren: Ikkje skal du byggja meg det huset eg skal bu i.
5  Eg hev då ikkje butt i hus alt ifrå den dag eg førde Israel hit upp, og til denne dag, anna eg flutte frå tjeldbu tjeldbu, og frå tabernakel til tabernakel*.
6  Men kvar eg so flutte ikring i heile Israel, sa eg då aldri det til nokon Israels domarar - dei som eg hadde sett til å vakta folket mitt -: Kvifor hev de ikkje bygt meg eit hus av sedertre?
7  Og no skal du segja so til David, tenaren min: So segjer Herren, allhers Gud: Eg henta deg frå hamnegangen, der du fylgde saueflokken, og vilde du skulde vera fyrste yver Israel, folket mitt.
8  Eg var med deg kvar du gjekk og stod, og rudde ut alle fiendane dine for deg, og eg hev late deg vinna eit namn so stort som dei største på jordi.
9  Og eg hev stelt til ein bustad åt Israel, folket mitt; der hev eg sett dei ned, so dei bur i heimen sin og aldri vert uroa meir, og valdsmenner ikkje herjar dei lenger, liksom fyrr i verdi,
10  alt ifrå den tidi då eg sette domarar yver Israel, folket mitt, og eg hev døyvt alle fiendane dine. Og no forkynner eg deg at Herren vil byggja eit hus åt deg.
11  Når dagane dine er lidne, og du fer til federne dine, då vil eg etter deg reisa upp ein som er av di eigi ætt, ein av sønene dine, og eg vil grunnfesta kongedømet hans.
12  Han skal byggja eit hus åt meg, og eg vil tryggja kongsstolen hans til æveleg tid.
13  Eg vil vera far for han, og han skal vera son min, og mi miskunn skal eg ikkje taka frå han, soleis som eg gjorde med den som var fyre deg.
14  Eg vil lata han få vera i mitt hus og mitt rike til æveleg tid, og kongsstolen hans skal vera uruggeleg i all æva.
15  Alle desse ordi og heile denne syni bar Natan fram for David.
16  Då gjekk kong David inn og drygde lenge for Herrens åsyn og sa: Kven er eg, Herre Gud, og kva er huset mitt, at du hev leidt meg alt hit?
17  Og endå syntest dette deg for lite, Gud, so du tala um huset åt tenaren din langt fram i tidi, og du hev set til meg på menneskevis, so du kunde upphøgja meg, Herre Gud!
18  Kva skal so David meir segja til deg um den æra du hev vist tenaren din? Du kjenner då tenaren din.
19  Herre! For din tenar skuld og etter ditt eige hjarta hev du gjort alt dette store og kunngjort alle desse store ting.
20  Herre! Det er ingen som du, og det finst ingen Gud utan du, etter alt me hev høyrt og spurt.
21  Og kvar finst det på jordi eit einaste folk som Israel, folket ditt? - eit folk som Gud sjølv kom og løyste ut, so det skulde vera hans eige folk; det gjorde du av di du vilde vinna eit namn med store og agelege verk, med di du dreiv ut heidningfolk for ditt folk skuld, det som du fria ut or Egyptar-land.
22  Og du gjorde Israel, folket ditt, til eit folk som skulde vera ditt i all æva; og du, Herre, vart deira Gud.
23  So lat det no, Herre, standa ved lag i all æva det ordet du hev tala yver tenaren din og huset hans, og gjer som du hev sagt!
24  Ja, lat det standa ved lag! Då vert namnet ditt stort i all æva, so dei kjem til å segja: Herren, allhers Gud, Israels Gud, er Gud for Israel! Og huset åt David, tenaren din, kjem til å standa stødt for di åsyn.
25  For du, min Gud, hev vitra tenaren din um at du vil byggja han eit hus. Difor hev eg våga meg til å bera denne bøni fram for di åsyn.
26  Og no, Herre, du er Gud, og du hev lova tenaren din denne lukka.
27  So lat det no tekkjast deg å velsigna huset åt tenaren din, so det må standa urugga for di åsyn til æveleg tid! For det som du, Herre, velsignar, det er velsigna i all æva.
 
 
# Første Krønikebok 18
1  Sidan vann David på filistarane og døyvde dei - han tok frå dei Gat med bygdene som låg ikring.
2  Moabitane vann han og på, og dei laut gjeva seg under han og svara skatt.
3  Like eins vann David på Hadadeser, kongen i Soba, som då var på veg til Frat-elvi og vilde styrkja veldet sitt der.
4  David tok ifrå han tusund vognhestar, sju tusund ridarar og tjuge tusund mann fotfolk; vognhestane skar han av hasane og sparde ikkje att meir enn hundrad av dei.
5  Syrarane frå Damaskus kom og vilde hjelpa Hadareser, kongen i Soba; men David felte tvo og tjuge tusund mann av heren deira.
6  Sidan la David hervakter i Damaskus-Syria, og syrarane laut gav seg under han og svara skatt. Soleis hjelpte Herren David kvar helst han for fram.
7  David tok dei gullskjoldane som Hadareser-mennene hadde bore, og førde dei til Jerusalem.
8  Og frå Tibhat og Kun, byane åt Hadareser, tok han med seg ovmykje kopar. Av det var det Salomo gjorde koparhavet og sulone og dei hine kopartingi.
9  Då To'u, kongen i Hamat, fekk høyra at David hadde gjort ende på heile heren åt Hadadeser, Soba-kongen,
10  sende han Hadoram, son sin, til kong David - han skulde helsa på han og ynskja han til lukke med di han hadde vunne i striden mot Hadareser; for Hadareser hadde stødt lege i ufred med To'u. Han sende og alle slag eigneluter av gull og sylv og kopar.
11  Dei og helga kong David til Herren i hop med det sylvet og gullet han hadde teke frå alle hine heidning-folki: frå Edom og frå Moab og frå Ammons-borni og frå filistarane og frå amalekitane.
12  Det var Absai Serujason som slo edomitane i Saltdalen - dei var attan tusund mann.
13  So la han hervakter i Edom, og alle edomitane gav seg under David. Soleis hjelpte Herren David kvar helst han for fram.
14  So rådde no David yver heile Israel, og han gjorde rett og rettferd mot heile folket sitt.
15  Joab Serujason var hovding yver heren, og Josafat Akiludsson var sogeskrivar.
16  Sadok Akitubsson og Akimelek Ebjatarsson var prestar og Savsa riksskrivar;
17  Benaja Jojadason var hovding yver livvakti, og Davids søner var dei fremste hjå kongen.
 
 
# Første Krønikebok 19
1  Sidan bar det so til at Nahas, kongen yver Ammons-borni, døydde, og son hans vart konge etter han.
2  Då sa David: Eg vil visa Hanun Nahasson venskap, etter di far hans viste meg venskap. So sende han i veg nokre menner som skulde trøysta han i sorgi yver faren. Då no mennene åt David kom til Ammonitar-landet, til Hanun og skulde trøysta han,
3  sa ammonitarhovdingane til Hanun: Trur du det er av di David vil æra far din, at han sender folk som skal trøysta deg? Tru det ikkje heller er av di dei vil ransaka og øydeleggja og njosna ut landet, at mennene hans er komne hit til deg?
4  Då tok Hanun sendemennene hans David og let raka dei og klyppa av halve klædnaden deira alt upp åt seten og let dei so ganga sin veg.
5  Det kom nokon og fortalde David korleis det hadde gjenge med mennene hans, og kor groveleg dei hadde vorte vanæra. Då sende han folk som skulde møta dei og segja frå kongen: Hald dykk i Jeriko til skjegget dykkar hev vakse ut att, og kom so heim att!
6  Då no Ammons-borni skyna at dei hadde gjort David hatig på seg, sende Hanun og Ammons-folket tusund talent sylv til å leiga seg vogner og hestfolk for frå Mesopotamia og frå syrarriket Ma'aka og frå Soba.
7  Dei fekk leigd tvo og tretti tusund vogner og so kongen i Ma'aka og herfolket hans. Alle desse kom og lægra seg framfor Medba. Ammons-borni kom og i hop frå byane sine og drog i herferd.
8  Då David høyrde det, sende han Joab av stad med heile heren, dei djervaste stridsmennene.
9  So drog Ammons-borni ut og fylkte seg framfor byporten; men kongane som var komne, stod for seg sjølve burtpå marki.
10  Då Joab såg at han hadde fienden imot seg både framanfor og bak, valde han ut ein flokk av alle dei beste stridsmennene i Israel og fylkte dei mot syrarane.
11  Alt hitt folket let han Absai, bror sin, få hand yver, og dei fylkte seg mot Ammons-borni.
12  So sa han: Vinn syrarane på meg, so lyt du koma meg til hjelp; og vinn Ammons-borni på deg, so skal eg hjelpa deg.
13  Ver djerv, og lat oss syna oss uredde i striden for folket vårt og for byane åt vår Gud; so fær Herren gjera som han tykkjer er best!
14  So gjekk Joab fram med fylkingi si og stridde mot syrarane, og dei rømde for han;
15  og då Ammons-borni såg at syrarane rømde, so rømde dei og for Absai, bror hans, og drog seg inn i byen. Sidan for Joab heim til Jerusalem.
16  Då syrarane såg at dei hadde tapt for Israel, sende dei bod og baud ut dei syrarane som budde på hi sida av elvi*; dei kom, og Sofak, herhovdingen åt Hadareser, styrde herferdi.
17  Då David fekk spurt det, stemnde han saman heile Israel og gjekk yver Jordan. Då han kom fram til dei, fylkte han heren sin mot syrarane, og dei gav seg i strid med han.
18  Men syrarane rømde for Israel, og David drap mannskapet på sju tusund vogner for dei og felte fyrti tusund mann fotfolk; Sofak, herhovdingen, fekk og sin bane der.
19  Då mennene åt Hadareser såg at dei hadde tapt for Israels-mennene, gjorde dei fred med David og gav seg under han, og sidan vilde ikkje syrarane hjelpa Ammons-borni meir.
 
 
# Første Krønikebok 20
1  Året etter, ved det leitet kongane plar fara i herferd, drog Joab ut med stridsheren og herja Ammonitar-landet. So kom han til Rabba, medan David sat heime i Jerusalem; og Joab tok Rabba og øydela byen.
2  Og David tok gullkruna åt kongen deira frå hovudet hans; det vart røynt ho vog eit talent, og ho var prydd med ein glimestein. No kom ho på Davids hovud. Uhorveleg mykje herfang tok han i byen og førde det med seg burt.
3  Folket som budde der, førde han ut og skar dei sund med sager og treskjesledar av jarn og hogg dei sund med øksar. So gjorde David med alle ammonitarbyane. So for han med alt herfolket heim att til Jerusalem.
4  Sidan bar det so til at det stod eit slag med filistarane ved Geser, og Sibbekai av Husa-ætti felte Sippai, som var ein av etterkomarane etter Rafa. Då vart dei døyvde.
5  So vart det ein ny strid med filistarane, og Elhanan Ja'ursson felte Lahmi, bror åt Goliat frå Gat, han som hadde eit spjot med eit skaft som storréven på ein vev.
6  Endå ein gong vart det ein strid ved Gat. Der var det ein kjempekar som hadde seks fingrar på kvar hand og seks tær på kvar fot - i alt fire og tjuge fingrar og tær; han og var ætta frå Rafa.
7  Han hædde Israel; men Jonatan, son åt Simea, som var bror åt David, hogg han ned.
8  Alle desse var ætta frå Rafa i Gat. Men David og mennene hans felte dei.
 
 
# Første Krønikebok 21
1  Men Satan stod fram imot Israel og eggja David til å telja Israel.
2  Då sa David til Joab og herhovdingane: Gakk av stad og tak tal på Israels-folket frå Be'erseba og alt til Dan, og kom so til meg med fråsegn, so eg kann vita kor mange dei er!
3  Då sa Joab: Gjev Herren må gjera folket hundrad gonger so mannsterkt som det er no! Er dei då ikkje alle saman dine tenarar, herre konge? Kvifor krev du då dette, herre? Kvifor skal det soleis dragast skuld yver Israel?
4  Men kongen stod fast på det han hadde sagt, og gav ikkje etter for Joab. So tok Joab ut og for ikring i heile Israel, og då han kom heim att til Jerusalem,
5  gav han David fråsegn um det talet som var kome ut av folketeljingi: I heile Israel var det elleve hundrad tusund våpnføre menner og i Juda fire hundrad og sytti tusund.
6  Men Levi og Benjamin hadde han ikkje mynstra saman med hine; for bodet frå kongen var ein stygge for Joab.
7  Gud mislika det som var gjort, og han søkte Israel med plagor.
8  Då sa David åt Gud: Eg hev synda storleg med di eg gjorde dette; men tilgjev no, Herre, misgjerningi mi! For eg hev fare reint vitlaust åt.
9  Men Herren tala til Gad, sjåaren åt David, og sa:
10  Gakk av stad og tala soleis til David: So segjer Herren: Tri vilkår legg eg fyre deg; vel eitt av dei, so skal eg laga det so for deg.
11  So gjekk Gad til David og sa til han: So segjer Herren: Seg kva du helst vil taka imot,
12  anten svolt og naud i tri år, eller at du lyt liggja under for uvenene dine i tri månader, so du ikkje kann koma undan fiendesverdet, eller at Herrens sverd og drepsott kjem yver landet i tri dagar, og Herrens engel herjar i heile Israels-riket! Tenk no etter kva eg skal svara han som hev sende meg!
13  David svara: Eg er so hjarteredd; lat meg då helst falla i Herrens hand! For hans miskunn er stor; men i mannehender er eg ikkje huga til å falla.
14  So let Herren det koma ei drepsott i Israel, og det fall sytti tusund mann av Israels-folket.
15  Og Gud sende ein engel til Jerusalem til å øyda byen. Men då han heldt på med øydingi, såg Herren det, og han angra på ulukka han hadde sendt, og sa til engelen som øydde: Det er nok! Drag no handi til deg att! Herrens engel stod då attmed treskjevollen åt Ornan, jebusiten.
16  Då David såg upp og vart var Herrens engel, som stod millom jord og himmel med eit drege sverd i handi og rette det ut mot Jerusalem, då kasta både han og styresmennene seg å gruve, sveipte i sekk.
17  Og David sa til Gud: Det var då eg som vilde at folket skulde teljast! Det er eg som hev synda og fare so ille åt. Men desse lambi mine, kva hev dei gjort? Herre, min Gud, lat heller handi di råma meg og ætti mi, men ikkje folket ditt, so det vert heimsøkt!
18  Då sa Herrens engel til Gad at han skulde beda David fara upp til treskjevollen åt Ornan, jebusiten, og reisa eit altar der åt Herren.
19  So for David dit, soleis som Gad hadde sagt han til i Herrens namn.
20  Ornan heldt då på og treskte kveite. Best det var, snudde han seg. Då fekk han sjå engelen, og dei fire sønene hans, som var med han, løynde seg.
21  Som no David kom fram, såg Ornan upp og vart var han. Då gjekk han burt frå treskjevollen og la seg på kne for David med andletet mot jordi.
22  Og David sa til Ornan: Lat meg få tufti der du hev treskjevollen din, so eg kann byggja eit altar åt Herren der! Lat meg få henne mot fullt vederlag, so sotti kann halda upp og ikkje skal herja folket lenger!
23  Då sa Ornan til David: Tak du tufti! Og so må min herre kongen gjera det han tykkjer er best. Sjå her gjev eg deg uksane til brennofferi og treskjesledane til ved og kveiten til matofferet; alt det er ei gåva frå meg.
24  Men kong David svara: Nei, eg vil kjøpa det for full pris. Eg vil ikkje taka det som ditt er, og gjeva det til Herren. Eg vil ikkje bera fram brennoffer som eg hev fenge for inkje.
25  So gav David seks hundrad sekel gull etter vekt for tufti.
26  David bygde der eit altar for Herren og ofra brennoffer og takk og ropa til Herren. Og Herren svara han med eld som kom frå himmelen og for ned på brennofferaltaret.
27  So sa Herren til engelen at han skulde stinga sverdet sitt i slira att.
28  Då David no såg at Herren hadde høyrt bøni hans på treskjevollen åt Ornan, jebusiten, so ofra han der i den tidi.
29  Herrens tabernakel, som Moses hadde late gjera i øydemarki, og brennofferaltaret stod den tid på offerhaugen i Gibeon;
30  men David torde ikkje ganga dit og søkja Gud, so forfærd var han for sverdet åt Herrens engel.
 
 
# Første Krønikebok 22
1  David sa: Her skal det standa, huset åt Herren Gud, og her skal Israel hava brennofferaltaret sitt.
2  So baud han at dei framande som budde i Israels-landet, skulde kallast i hop, og han sette steinhoggarar til å hogga til den steinane som Guds hus skulde byggjast av.
3  Han drog og i hop ovmykje jarn til naglar i portdørene og til kjengar, og ei slik ovmengd med kopar at han ikkje var vegande,
4  og so mange sederbjelkar at det ikkje var tal på dei; for sidonarane og Tyrus-mennene førde ovmykje sedertre til David.
5  For David tenkte med seg: Salomo, son min, er ung og kløkk. Men huset som skal byggjast åt Herren, lyt gjerast ovende stort, so det kann vera til gjetord og æra for han i alle land. Difor vil eg samla vyrke åt han! So drog han i hop ovmykje vyrke fyrr han døydde.
6  Ein dag kalla han til seg Salomo, son sin, og bad han byggja eit hus åt Herren, Israels Gud.
7  David sa til Salomo, son sin: Eg hadde sjølv tenkt meg til å byggja eit hus for namnet åt Herren min Gud;
8  men då kom det eit ord til meg frå Herren, og det lydde so: Du hev rent ut mykje blod og gjort store herferder. Du skal ikkje byggja noko hus for namnet mitt; sidan du hev rent so mykje blod på jordi for mi åsyn.
9  Men du skal få ein son, som skal vera ein fredsæl mann, og han vil eg lata få fred for alle fiendane sine rundt ikring; for Salomo* skal han heita, og eg vil lata Israel hava fred og ro i hans dagar.
10  Han skal byggja eit hus for namnet mitt. Han skal vera son min, og eg skal vera far hans, og eg vil tryggja kongsstolen hans i Israel for all tid.
11  So vere då Herren med deg, son min! Gjev du må hava lukka med deg og få byggja huset åt Herren din Gud, soleis som han hev tala um deg!
12  Berre no Herren vil gjeva deg visdom og vit når han set deg yver Israel, og at du må halda lovi åt Herren din Gud!
13  Då kjem du til å hava lukka med deg - når du aktar vel på å leva etter dei bodi og lovene som Herren let Moses kunngjera for Israel. Ver sterk og stød! Du skal ikkje reddast og ikkje fæla.
14  Her hev eg med stor møda drege i hop åt Herrens hus hundrad tusund talent gull og tusund gonger tusund talent sylv, og dessutan meir kopar og jarn enn ein kann vega; so mykje er det. Trevyrke og stein hev eg og fenge fram, og meir kann du sjølv leggja attåt.
15  Arbeidsfolk hev du og i flokketal, steinhoggarar og murarar og timbremenner og dertil allslags folk som er kunnige i alle andre slag arbeid.
16  Av gull og sylv og kopar og jarn er her so mykje at det ikkje er teljande. So tak då på med verket, og Herren vere med deg!
17  So baud David alle Israels hovdingar at dei skulde hjelpa Salomo, son hans, og sa:
18  Ser de ikkje at Herren dykkar Gud er med dykk og hev gjeve dykk ro på alle leidar? For dei folki som fyr åtte heime i landet, hev han gjeve i mitt vald, og landet er lagt under Herren og folket hans.
19  So legg no dykkar hjarta og hug på å søkja Herren dykkar Gud, og gjer dykk reiduge og bygg heilagdomen åt Herren Gud, so de kann få flutt Herrens paktkista og dei heilage gognene som høyrer til gudstenesta, inn i det huset som skal byggjast åt Herrens namn!
 
 
# Første Krønikebok 23
1  Då David var gamal og mett av dagar, sette han Salomo, son sin, åt konge yver Israel.
2  So kalla han i hop alle hovdingane i Israel og prestane og levitane.
3  Levitane vart talde, so mange som var tjuge år gamle eller meir, og talet på dei vart, då kvar karmann vart rekna, åtte og tretti tusund.
4  Av desse [sa David] skal fire og tjuge tusund standa fyre arbeidet på Herrens hus, og seks tusund skal vera tilsynsmenner og domarar;
5  fire tusund skal vera portvaktarar, og fire tusund skal lovsyngja Herren til dei spelgognene som eg hev late gjera til lovsongen.
6  So bytte David dei i skift etter namni på sønene åt Levi: Gerson, Kehat og Merari.
7  Til gersonitane høyrde Ladan og Sime'i.
8  Sønene hans Ladan var Jehiel, som var hovdingen, og Setam og Joel - tri i talet.
9  Sønene hans Sime'i var Selomot og Hasiel og Haran - tri i talet; dette var hovdingane for Ladans-ættgreinene.
10  Og sønene åt Sime'i var Jahat og Sisa og Je'us og Beria; dette var sønene hans Sime'i - fire i talet.
11  Jahat var hovdingen, og Sisa den andre. Men Je'us og Beria hadde ikkje mange søner; difor vart dei rekna for EI ættgrein, eitt yrkes-lag.
12  Sønene hans Kahat var Amram, Jishar, Hebron og Ussiel - fire i talet.
13  Sønene hans Amram var Aron og Moses. Aron vart utskild - han skulde helgast til å vera høgheilag, både han og sønene hans gjenom alle tider, so dei kunde brenna røykjelse for Herren og tena han og lysa velsigning i hans namn i all æva.
14  Men sønene åt Moses, gudsmannen, vert rekna til Levi-ætti.
15  Sønene hans Moses var Gersom og Elieser.
16  Av Gersoms-sønene var Sebuel hovdingen.
17  Av borni åt Elieser var Rehabja hovdingen. Elieser hadde ikkje fleire søner, men sønene hans Rehabja var ovleg mange.
18  Av Jishars-sønene var Selomit hovdingen.
19  Av Hebrons-sønene var Jerija hovdingen; Amarja var den andre, Jahasiel den tridje og Jekamam den fjorde.
20  Av Ussiels-sønene var Mika hovdingen, og Jissija den andre.
21  Merari-sønene var Mahli og Musi. Sønene hans Mahli var Eleasar og Kis.
22  Då Eleasar døydde, var det ingi søner etter han, berre døtter; men frendane deira, sønene hans Kis, tok dei til konor.
23  Sønene hans Musi var Mahli og Eder og Jeremot - tri i talet.
24  Dette var Levi-sønene, etter ættgreinene sine, ættehovdingane som dei vart mynstra og talde med namn, mann for mann - dei som stelte med tenesta i Herrens hus, og var tjuge år gamle eller meir.
25  For David sa: Herren, Israels Gud, hev gjeve folket sitt ro og hev no bustaden sin i Jerusalem til æveleg tid.
26  Difor tarv ikkje heller levitane bera tabernaklet meir, eller noko av det som høyrer til tenesta der.
27  For det var etter dei siste fyresegnene frå David at Levi-borni vart talde frå tjugeårsalderen og uppetter.
28  Det yrket vart sette til, var å ganga Arons-sønene til handa med tenesta i Herrens hus. Dei skulde hava tilsyn med fyregardane og kovane og syta for at alt det heilage vart halde reint, og greida alt arbeid som fylgde med tenesta i Guds hus -
29  stella med skodebrødi og med finmjølet til matofferet og med dei usyrde tunnbrødleivane og med takkone og med det mjølet som skulde knodast, og med alle mål, både holmål og lengdemål.
30  Kvar morgon skulde dei standa og lova og prisa Herren, like eins kvar kveld.
31  Dei skulde hjelpa til kvar gong det vart bore fram brennoffer for Herren på sabbatane og nymånedagane og høgtidene, so mange som fastsett var, etter dei fyresegnene dei hadde fenge - allstødt for Herrens åsyn.
32  Soleis skulde dei no gjera alt arbeidet som trongst ved møtetjeldet, og det som laut gjerast ved heilagdomen, og det som laut gjerast for Arons-sønene, brørne deira, i tenesta i Herrens hus.
 
 
# Første Krønikebok 24
1  No skal me tala um Arons-sønene og i skifti deira: Sønene hans Aron var Nadab og Abihu, Eleasar og Itamar.
2  Men Nadab og Abihu døydde fyre far sin og hadde ingi søner; det var soleis berre Eleasar og Itamar som vart prestar.
3  Saman med Sadok av Eleasars-sønene og Akimelek av Itamars-sønene skipa David dei i tenestelag etter yrket deira.
4  Men då det synte seg at Eleasars-sønene hadde fleire hovdingar enn Itamars-sønene, skipa dei det so at Eleasars-sønene fekk sekstan hovdingar for sine ættgreiner og Itamars-sønene åtte for sine ættgreiner.
5  Det var med lutkasting dei skifte dei, båe ættene; for det fanst heilagdoms-fyrstar og Guds-fyrstar både millom Eleasars-sønene og hjå Itamars-sønene.
6  Semaja Netanelsson, som var skrivar og høyrde til Levi-ætti, skreiv dei upp for augo åt kongen og hovdingane; Sadok, presten og Akimelek Ebjatarsson og ættehovdingane åt prestane og levitane var der og såg på. Dei tok ut ei ættgrein for Eleasar og so til skiftes ei for Itamar.
7  Fyrste luten fall på Jojarib, den andre på Jedaja,
8  den tridje på Harim, den fjorde på Seorim,
9  den femte på Malkia, den sette på Mijamin,
10  den sjuande på Hakkos, den åttande på Abia,
11  den niande på Jesua, den tiande på Sekanja,
12  den ellevte på Eljasib, den tolvte på Jakim,
13  den trettande på Huppa, den fjortande på Jesebab,
14  den femtande på Bilga, den sekstande på Immer,
15  den syttande på Hesir, den attande på Happisses,
16  den nittande på Petahja, den tjugande på Esekiel,
17  den ein og tjugande på Jakin, den tvo og tjugande på Gamul,
18  den tri og tjugande på Delaja og den fire og tjugande på Ma'asja.
19  Dette var den skipnaden dei skulde gjera tenesta si etter, når dei gjekk inn i Herrens hus, soleis som Aron, far deira, hadde sagt dei fyre etter den fyresegni han hadde fenge frå Herren, Israels Gud.
20  Spørst det um dei andre Levi-borni, so var det av Amrams-sønene Subael, og av Subaels-sønene Jehdeja.
21  Av Rehabja-sønene Jissia hovdingen.
22  Til jisharitane høyrde Selomot, til Selomots-sønene Jahat.
23  Sønene [hans Hebron] var Jeria, Amarja, den andre, Jahasiel, den tridje, og Jakamam, den fjorde.
24  Son hans Ussiel var Mika; av sønene hans Mika Samur.
25  Bror åt Mika heitte Jissia; ein av sønene hans Jissia heitte Sakarja;
26  sønene åt Merari var Mahli og Musi, søner åt Ja'asia, hans son.
27  Søner åt Merari gjenom Ja'asia, son hans, var og Soham og Sakkur og Ibri.
28  Mahli hadde sonen Eleasar; men han hadde ingi søner.
29  Til Kis - Kis-sønene - høyrde Jerahme'el.
30  Sønene åt Musi var Mahli og Eder og Jerimot. Dette var levit-sønene etter ættgreinene deira.
31  Dei og kasta lut for kong Davids augo liksom Arons-sønene, brørne deira, og Sadok og Akimelek og ættehovdingane åt prestane og levitane - hovdingen for kvar ættgrein so vel som den yngste samættingen hans - var med og såg på.
 
 
# Første Krønikebok 25
1  So skilde David og herhovdingane ut til gudstenesta ut sønene åt Asaf og Heman og Jedutun, som i profetisk eldhug* spela på citar og harpa og cymbel. No skal me rekna dei upp, dei mennene som hadde fenge denne tenesta:
2  Av Asafs-borni var det Sakkur og Josef og Netanja og Asarela, sønene hans Asaf. Asaf styrde sjølv songen, og spela i profetisk eldhug soleis som kongen hadde sagt fyre;
3  av Jedutun - Jedutuns-sønene -: Gedalja og Seri og Jesaja og Hasabja og Mattitja, seks* i talet; dei hadde citarar og Jedutun, far deira, styrde songen deira, og spela i profetisk eldhug til Herrens lov og pris;
4  av Heman, - Hemans-sønene -: Bukkia, Mattanja, Ussiel, Sebuel, Jerimot, Hananja, Hanani, Eliata, Giddalti og Romamti-Eser, Josbekasa, Malloti, Hotir og Mahasiot;
5  dei var alle søner åt Heman, han som var sjåaren åt kongen og kom til han med bod frå Gud; og Gud gav Heman fjortan søner og tri døtter, av di han vilde hevja upp hornet hans.
6  Alle desse greidde med songen i Herrens hus, kvar med far sin til styrar; dei spela på cymblar og harpor og citarar når det var tenesta i Guds hus, og Asaf og Jedutun og Heman styrde spelet etter fyresegn frå kongen.
7  Talet på dei, brørne deira medrekna - dei som var upplærde i songen for Herren, alle som hadde vunne meisterskap i kunsti - var tvo hundrad og åtte og åtti.
8  Dei kasta lut um yrket sitt alle saman, den minste som den største, meisteren som læresveinen.
9  Fyrste luten fall på Asaf, det vil segja på Josef; den andre vart Gedalja, han sjølv med brørne og sønene hans, tolv i talet;
10  den tridje vart Sakkur med sønene og brørne sine, tolv i talet;
11  den fjorde luten fall på Jisri med sønene og brørne hans, tolv i talet;
12  den femte vart Netanja med sønene og brørne sine, tolv i talet;
13  den sette vart Bukkia og sønene og brørne hans, tolv i talet;
14  den sjuande vart Jesarela og sønene og brørne hans, tolv i talet;
15  den åttande vart Jesaja og sønene og brørne hans, tolv i talet;
16  den niande vart Mattanja og sønene og brørne hans, tolv i talet;
17  den tiande vart Sime'i og sønene og brørne hans, tolv i talet;
18  den ellevte vart Asarel og sønene og brørne hans, tolv i talet;
19  den tolvte luten fall på Hasabja med sønene og brørne hans, tolv i talet;
20  den trettande vart Subael og sønene og brørne hans, tolv i talet;
21  den fjortande vart Mattitja og sønene og brørne hans, tolv i talet;
22  den femtande luten fall på Jeremot med sønene og brørne hans, tolv i talet;
23  den sekstande vart Hananja og sønene og brørne hans, tolv i talet;
24  den syttande vart Josbekasa og sønene og brørne hans, tolv i talet;
25  den attande vart Hanani og sønene og brørne hans, tolv i talet;
26  den nittande vart Malloti og sønene og brørne hans, tolv i talet;
27  den tjugande vart Eliata og sønene og brørne hans, tolv i talet;
28  den ein og tjugande vart Hotir og sønene og brørne hans, tolv i talet;
29  den tvo og tjugande vart Giddalti og sønene og brørne hans, tolv i talet;
30  den tri og tjugande vart Mahasiot og sønene og brørne hans, tolv i talet,
31  den fire og tjugande vart Romamti-Eser og sønene og brørne hans, tolv i talet.
 
 
# Første Krønikebok 26
1  Spyrst det um portvaktar-skifti, lyt me fyrst nemna Meselemja Koreson, som var av Asafs-borni og høyrde til Korah-ætti.
2  Av sønene hans heitte den eldste Sakarja, den andre Jediael, den tridje Sebadja, den fjorde Jatniel,
3  den femte Elam, den sette Johanan og den sjuande Eljoenai.
4  So var det Obed-Edom. Av hans søner heitte den eldste Semaja, den andre Josabad, den tridje Joah, den fjorde Sakar, den femte Netanel,
5  den sette Ammiel, den sjuande Issakar, den åttande Pe'ulletai; for Gud hadde velsigna han.
6  Semaja, son hans, fekk og søner, som vart dei rådande i ætti si; for dei var dugande menner.
7  Sønene hans Semaja heitte Otni og Refael og Obed, Elsabad og brørne hans, dugande menner, Elihu og Semakja.
8  Alle desse var ætta frå Obed-Edom, både dei og sønene og brørne deira, dugande og sterke menner, som høvde vel til tenesta - i alt tvo og seksti etterkomarar etter Obed-Edom.
9  Meselemja hadde og søner og brør, dugande menner - i alt attan.
10  Sønene åt Hosa, som høyrde til Merari-borni, var: Simri, hovdingen - han var vel ikkje den eldste, men far hans sette han til hovding;
11  Hilkia, den andre, Tebalja, den tridje, Sakarja, den fjorde. Sønene og brørne hans Hosa var i alt trettan.
12  Desse portvaktar-skifti, det vil segja formennene deira, var det som saman med brørne sine hadde å syta for vakttenesta i Herrens hus.
13  Og dei kasta lut um kvar port alle saman, den minste som den største, etter ættgreinene sine.
14  Luten som viste austetter fall på Selemja. For Sakarja, son hans, som var ein klok rådgjevar, kasta dei og lut, og hans lut fall i nord.
15  For Obed-Edom fall luten i sud og for sønene hans innmed upplagshuset.
16  For Suppim og Hosa fall luten i vest ved Salleket-porten åt ålmannvegen som gjeng uppetter, den eine vaktposten jamsides hin.
17  På austsida stod seks levitar, på nordsida dagstødt fire, på sudsida og dagstødt fire og ved upplagshusi tvo i senn.
18  Ved Parbar* på vestsida vest stod fire attmed vegen og tvo attmed sjølve Parbar.
19  Dette var portvaktar-skifti av korahit-borni og Merari-borni.
20  Av levitane hadde Akia tilsyn med skattane i Guds hus og med dei tingi som var helga til Herren.
21  Sønene åt Ladan - etterkomarane etter gersonitane gjenom Ladan, hovdingane for ættgreinene åt Ladan, gersoniten - var jehielitane.
22  Jehielit-sønene Setam og Joel, bror hans, hadde tilsyn med skattane i Herrens hus.
23  Spørst det um amramitane og jisharitane og hebronitane og ossielitane,
24  og so var Sebuel, son åt Gersom Mosesson, øvste tilsynsmannen yver skattane.
25  Frendane hans av Eliesers-ætti var Rehabja Eliesersson og hans son, som heitte Jesaja, og hans son, som heitte Joram, og hans son, som heitte Sikri, og hans son, som heitte Selomot.
26  Denne Selomot og brørne hans hadde tilsyn med alt det som var helga til Herren, det som kong David og ættehovdingane millom hovudsmenner yver tusund og yver hundrad mann og herhovdingane hadde helga.
27  Det var etter kvar ufred og av herfanget dei hadde helga det, so Herrens hus skulde haldast vel i stand.
28  Og alt det som Samuel, sjåaren, og Saul Kisson og Abner Nersson og Joab Serujason hadde helga - alt som nokon hadde helga - det tok Selomit og brørne vare på.
29  Av jisharitane hadde Kenanja og sønene hans å syta for dei verdslege gjeremåli i Israel; dei skulde vera tilsynsmenner og domarar.
30  Av hebronitane stod Hasabja og brørne hans for styringi hjå Israel på vestsida av Jordan i alt arbeid som skulde gjerast for Herren og i tenesta hjå kongen. Dei var dugande menner, eit tusund og sju hundrad i talet.
31  Til hebronitane høyrde Jeria, hovdingen for hebronitane etter deira ættgreiner og huslydar. I fyrtiande året av Davids kongedøme vart det røkt etter millom dei, og då fanst det dugande stridsmenner millom dei i Jaser i Gilead.
32  Frendane hans, dugande menner, var tvo tusund sju hundrad, som alle var husfeder. Kong David sette dei yver rubenitane og gaditane og halve Manasse-ætti i alt som skulde greidast for Gud eller for kongen.
 
 
# Første Krønikebok 27
1  Dette er Israels-borni etter talet deira, med ættehovdingane og herhovdingane - dei yver tusund og dei yver hundrad mann - og tilsynsmennene deira, som gjekk kongen til handi i alt som kom herflokkane ved; desse herflokkane kom og for til skiftes kvar månad gjenom heile året, og i kvar flokk var det fire og tjuge tusund mann.
2  Yver den fyrste herflokken, som gjorde tenesta i fyrste månaden, stod Jasobam Sabdielsson; flokken hans var på fire og tjuge tusund mann.
3  Han var ætta frå Peres og var den øvste av alle dei herhovdingane som gjorde tenesta i fyrste månaden.
4  Yver den herflokken som gjorde tenesta i andre månaden, stod Dodai, ahoiten. I herflokken hans var og fyrsten Miklot. Den flokken var like eins på fire og tjuge tusund mann.
5  Tridje herhovdingen - han som gjorde tenesta i tridje månaden - var Benaja, son åt Jojada, presten. Han var øvste styraren for herflokken og hadde fire og tjuge tusund mann under seg.
6  Denne Benaja var ei kjempa millom dei tretti og stod yver dei tretti. Ammisabad, son hans, var og i herflokken hans.
7  Den fjorde - han som gjorde tenesta i fjorde månaden - var Asael, bror åt Joab, og etter han Sebadja, son hans. I hans herflokk var det og fire og tjuge tusund mann.
8  Den femte - han som gjorde tenesta i femte månaden - var Samhut, ein hovding av Jisrah-ætti. Hans herflokk var og på fire og tjuge tusund mann.
9  Den sette - han som gjorde tenesta i den sette månaden - var Ira Ikkesson, frå Tekoa. I hans herflokk og var det fire og tjuge tusund mann.
10  Den sjuande - han som gjorde tenesta i sjuande månaden - var peloniten Heles av Efra'ims-borni. I hans herflokk hans var det og fire og tjuge tusund mann.
11  Den åttande - han som gjorde tenesta i åttande månaden - var Sibbekai av Husa-greini i Serah-ætti. Hans herflokk var og på fire og tjuge tusund mann.
12  Den niande - han som gjorde tenesta i niande månaden - var Abieser frå Anatot, av Benjamins-ætti. I hans herflokk var det og fire og tjuge tusund mann.
13  Den tiande - han som gjorde tenesta i tiande månaden - var Maharai frå Netofa, av Serah-ætti. I hans herflokk var det og fire og tjuge tusund mann.
14  Den ellevte - han som gjorde tenesta i ellevte månaden - var Benaja frå Piraton, av Efra'ims-borni. I hans herflokk var det og fire og tjuge tusund mann.
15  Den tolvte - han som gjorde tenesta i tolvte månaden - var Heldai frå Netofa; han var ætta frå Otniel. I hans herflokk var det og fire og tjuge tusund mann.
16  Dei som stod fyre Israels-ættene var: hjå rubenitane Elieser Sikrison, hjå simeonitane Sefatja Ma'akason,
17  hjå Levi Hasabja Kemuelsson, hjå Arons-ætti Sadok,
18  hjå Juda Elihu, ein av brørne åt David, hjå Issakar Omri Mikaelsson,
19  hjå Sebulon Jismaja Obadjason, hjå Naftali Jerimot Asrielsson
20  hjå Efra'ims-borni Hosea Asasjason, hjå halve Manasse-ætti Joel Pedajason,
21  hjå halve Manasse-ætti i Gilead, Jiddo Sakarjason, hjå Benjamin Ja'asiel Abnersson,
22  hjå Dan Asar'el Jerohamsson. Dette var hovdingane for Israels-ættene.
23  Men David tok ikkje tal på dei som var under tjuge år; for Herren hadde sagt at han vilde auka Israels-folket, so dei vart likso mange som stjernone på himmelen.
24  Joab Serujason tok til å telja, men fullførde ikkje teljingi; for Guds vreide kom yver Israel for det som var gjort, og talet vart ikkje nemnt i manntalet i kong Davids krønikebok.
25  Asmavet Adielsson hadde tilsyn med skattane åt kongen og Jonatan Ussiason med forrådi på marki og i byane og grendene og borgene.
26  Esri Kelubsson såg til med folket som arbeidde på marki og dyrka jordi.
27  Sime'i frå Rama vart sett yver vinhagane og Sabdi, sifmiten, yver vinforrådi i vinhagane.
28  Ba'al-Hanan frå Geder hadde tilsyn med oljetrei og morbærtrei i låglandet og Joas med oljeforrådi.
29  Sitrai frå Saron såg til med storfeet som gjekk på beite i Saron, og Safat Adlaison med storfeet i dalane,
30  Obil, ismaeliten med kamelane og Jehdeja frå Meronot med asnone.
31  Jasi, hagariten, hadde tilsyn med småfeet. Alle desse var tilsynsmenner yver eigedomen åt kong David.
32  Jonatan, farbror åt David, var rådgjevar. Han var ein vitug og skriftlærd mann. Jehiel Hakmonison fylgde alltid kongssønene.
33  Akitofel var rådgjevaren åt kongen, og Husai av Ark-ætti var venen åt kongen.
34  Etter Akitofel kom Jojada Benajason, og Ebjatar. Joab var herhovdingen åt kongen.
 
 
# Første Krønikebok 28
1  So samla David alle Israels hovdingar i Jerusalem, både ættehovdingane og hovdingane yver dei herflokkane som gjorde tenesta hjå kongen, og hovudsmennene yver tusund og yver hundrad mann og tilsynsmennene yver all eigedomen og buskapen åt kongen og sønene hans, og like eins hirdmennene og kjempone og alle andre gjæve menner.
2  Og kong David reiste seg frå høgsetet sitt og sa: Høyr på meg, brørne mine og folket mitt! Eg hadde tenkt meg til å byggja eit hus til kvilestad for Herrens paktkista og for fotskammelen åt vår Gud, og eg hadde drege i hop byggjevyrke.
3  Men Gud sa til meg: Du skal ikkje byggja eit hus åt namnet mitt; for du er ein stridsmann og hev rent ut blod.
4  Herren, Israels Gud, hev av heile farsætti mitt kåra ut meg til å vera konge yver Israel for all tid. For det var Juda han valde ut til å vera fyrste, og or Juda-ætti valde han ut huset åt far min, og millom sønene åt far hadde han hugnad i meg og gjorde meg til konge yver heile Israel.
5  Og av alle sønene mine - for Herren hev gjeve meg mange søner - kåra han Salomo, son min, til å sitja på Herrens kongsstol og råda yver Israel.
6  Han sa til meg: Det er Salomo, son din, som skal byggja huset mitt og fyregardane mine; for han hev eg valt meg til son, og eg skal vera far for han
7  og grunnfesta kongedømet hans til æveleg tid, so framt han er stød til å halda seg etter bodi og lovene mine liksom no.
8  Og no stend eg her som heile Israel, Herrens lyd, ser meg, og vår Gud høyrer meg, og eg segjer: Haldt alle dei bodi som Herren dykkar Gud hev gjeve dykk, og granska dei vel, so de kann få eiga dette gode landet og lata det ganga i arv til etterkomarane dykkar til æveleg tid.
9  Og du, Salomo, son min, sjå til at du lærer å kjenna Gud åt far din, og ten han med heilt hjarta og ein viljug sjel! For Herren ransakar alle hjarto og veit vel um alt det menneski emnar og tenkjer på. Dersom du søkjer Herren, so lagar han det so at du finn han; men vender du deg frå han, kjem han til å støyta deg burt for all tid.
10  Sjå no åt! For Herren hev valt deg ut til å byggja eit hus som skal vera heilagdomen hans. Ver hugheil og legg hand på verket!
11  Og David gav Salomo, son sin, eit bilete av forhalli og tempelbygnadene og skattkammeri og høgelofts-romi og dei indre kovane og romet åt nådestolen,
12  og ei bilete av alt det hugen hans leika på, av fyregardane til Herrens hus og alle kovane rundt ikring - dei som var etla åt skattane som høyrde Guds hus til, og åt dei eignelutene som var helga til Herren,
13  og åt presteskifti og levitskifti og åt alt arbeidet som trongst til tenesta i Herrens hus, og åt all reidskapen som skulde nyttast i gudstenesta -
14  og av alt det som skulde vera av gull, med fråsegn um gullvekti, all reidskapen som høyrde til kvar einskild gudstensta, og av all sylvreidskapen etter vekt, all reidskapen som høyrde til kvar einskild gudstenesta.
15  Han skreiv upp vekti på gull-ljosestakane med gull-lampone som høyrde til, etter det kvar stake for seg skulde vega med lampone sine, og på sylvljosestakane, etter det kvar stake for seg skulde vega med lampone sine - alt i samhøve med det kvar stake var etla til i gudstenesta -
16  like eins vekti på gullet til skodebrødsbordi, bord for bord, og på sylvet til sylvbordi,
17  Og han gav han eit bilete av steikjespiti og blodbollane og kannone - dei skulde vera av skirt gull - og av gullstaupi, etter det kvart staup skulde vega og av sylvstaupi, etter det kvart staup skulde vega,
18  og av røykofferaltaret - det skulde vera av skirt gull, og han skreiv upp vekti på det - og so eit bilete av vogni: gullkjerubane som heldt vengene utbreidde og tekte yver Herrens paktkista.
19  Um alt dette [sa David], alt som skal gjerast etter biletet, hev Herren rettleidt meg i ei skrift frå si hand.
20  So sa David til Salomo, son sin: Ver sterk og stød og legg hand på verket! Du skal ikkje reddast og ikkje fæla. For Herren Gud, min Gud, er med deg. Han vil ikkje sleppa deg og ikkje vika frå deg, fyrr alt det som skal gjerast for tenesta i Herrens hus, er fullført.
21  Sjå, her er preste- og levitskifti, som skal greida all tenesta i Guds hus, og til kvart verk som skal gjerast, hev du folk hjå deg som alle er viljuge til å hjelpa deg og kunnige i allslags arbeid. Og hovdingane og heile folket er reiduge til å gjera alt det du segjer.
 
 
# Første Krønikebok 29
1  Sidan tala kong David so til heile lyden som hadde samla seg der: Salomo, son min, den einaste som Gud hev kåra, er ung og kløkk, og verket som skal gjerast er stort; for denne gilde bygnaden er ikkje etla åt eit menneske, men åt Herren Gud.
2  So hev eg då av all mi makt drege i hop vyrke til huset åt min Gud: gull til det som skal vera av gull, sylv til det som skal vera av sylv, kopar til det som skal vera av kopar, jarn til det som skal vera av jarn, og tre til det som skal vera av tre, og eg hev samla onykssteinar og andre glimesteinar, steinar som høver til innfelling, svartblanke steinar og steinar med ymse leter - allslags dyre steinar - og ovmange marmorhellor.
3  Og av di Guds hus er meg so kjært, gjev eg og alt eg eig av gull og sylv, til min Guds hus - umfram alt det eg hev samla i hop til det heilage huset,
4  tri tusund talent gull - gull som er henta frå Ofir - og sju tusund talent reinsa sylv til å klæda veggene i tempelromi med,
5  gull og sylv til alt som skal vera av gull og sylv, og til kvart verk som skal gjerast av kunstnarhand. Kven er no viljug til å fylla handi si med gåver til Herren i dag?
6  Då kom dei viljugt med gåvor, både hovdingane for ættgreinene og Israels fylkeshovdingar og hovudsmennene yver tusund og yver hundrad mann og tilsynsmennene yver alt arbeid som vart gjort for kongen:
7  Fem tusund talent og ti tusund darikar gull og ti tusund talent sylv og attan tusund talent kopar og hundrad tusund talent jarn gav dei til arbeidet på Guds hus.
8  Og dei som åtte dyre steinar, gav dei til skatten i Herrens hus, som Jehiel av Gerson-ætti hadde i varveitsla.
9  Og folket gledde seg av di dei gav so viljugt, for med heil hug og av fri vilje gav dei Herren gåvone sine. Kong David og var storglad.
10  Og David lova Herren framfor heile møtelyden og sa: Lova vere du, Herre, du Gud åt Israel, far vår, frå æva til æva!
11  Deg, Herre, høyrer stordomen til og veldet og æra og bragdi og herlegdomen, ja alt som i himmelen og på jordi er. Ditt er riket, Herre, og du er upphøgd yver alt og hev alt i di makt.
12  Rikdom og æra kjem frå deg, og du råder yver alle ting. I di hand er kraft og styrke, og du hev makt til å gjera kva du vil stort og sterkt.
13  So prisar me deg no, vår Gud, og lover ditt herlege namn.
14  For kven er eg, og kva er folket mitt, at me skulde evla å gjeva so raust ei gåva? Nei, frå deg kjem det alt saman, og det er av det du hev gjeve oss, me hev gjeve deg.
15  For me framande for di åsyn og gjester, liksom alle federne våre. Som ein skugge er dagane våre på jordi og utan von*.
16  Herre, vår Gud! Alle desse rikdomane som me hev drege i hop, so me kunde byggja eit hus for ditt heilage namn - or di hand er dei komne, og ditt er det alt saman.
17  Eg veit, min Gud, at du ransakar hjarto og hev hugnad i ein ærleg hug. Vel - av eit ærleg hjarta hev eg gjeve deg alt dette, og med gleda hev eg no set korleis folket ditt som her stend, friviljugt hev kome til deg med gåvone sine.
18  Herre, du Gud åt Abraham, Isak og Israel, federne våre! Lat det alltid vera sovore hjartelag og sovore tankar i folket ditt, og vend hjarta deira til deg!
19  Og gjev Salomo, son min, eit heilt hjarta, so han held seg etter bodi og vitnemåli og lovene dine og fullfører alt saman og reiser den gilde bygnaden som eg hev samla tilfang til.
20  Sidan sa David til heile møtelyden: Lova no Herren dykkar Gud! Og heile møtelyden lova Herren, sin fedre-Gud, og bøygde seg og kasta seg ned for Herren og for kongen.
21  So bar dei fram slaktoffer for Herren, og dagen etter ofra dei brennoffer til Herren: tusund uksar, tusund verar og tusund lamb, med drikkofferi som til høyrde, og ei stor mengd med slaktoffer for heile Israel.
22  Og same dagen åt dei og drakk for Herrens åsyn i stor gleda og gjorde Salomo, son åt David, til konge andre gongen*; dei salva han til ein Herrens fyrste, og Sadok til prest.
23  So vart då Salomo konge etter David, far sin, og sat på Herrens kongsstol. Han hadde lukka med seg, og heile Israel lydde han.
24  Og alle hovdingane og kjempone og like eins alle sønene åt kong David hyllte kong Salomo.
25  Herren gjorde Salomo ovleg stor i augo åt heile Israel og gav han ein kongeleg herlegdom som ingen konge i Israel fyre han hadde havt.
26  David, son åt Isai, hadde vore konge yver heile Israel.
27  Den tidi han rådde yver Israel var fyrti år. I Hebron sat han konge i sju år og i Jerusalem i tri og tretti år.
28  Han døydde i høg alder, mett av dagar og rikdom og æra, og Salomo, son hans, vart konge etter han.
29  Det som er å fortelja um kong David, frå fyrst til sist, det stend skrive i krønikeboki åt Samuel, sjåaren, og i krønikeboki åt Natan, profeten, og i krønikeboki åt Gad, sjåaren.
30  Der er det og fortalt um heile kongedømet hans og storverki hans og um dei tilburdane som i hans tid kom yver han og yver Israel og alle andre land og rike.
 
 
# Andre Krønikebok 1
1  Salomo, son åt David, vart ein mektig konge; Herren hans Gud var med han og gjorde han ovleg stor.
2  Salomo stemnde til seg heile Israel: hovudsmennene yver tusund og yver hundrad mann, domarane og alle hovdingane - ættehovdingane -
3  og drog so med heile møtelyden til offerhaugen i Gibeon; for der stod Guds møtetjeld, som Moses, Herrens tenar, hadde reist i øydemarki.
4  Rett nok hadde David flutt Guds kista upp frå Kirjat-Jearim til den staden han hadde laga til åt henne; for han hadde reist ei tjeldbu åt henne i Jerusalem.
5  Men koparaltaret som Besalel, son åt Uri Hursson, hadde gjort, stod der framanfor Herrens tabernakel, og Salomo og dei han hadde kalla i hop, søkte dit.
6  Og der, på koparaltaret som høyrde til møtetjeldet, bar Salomo fram offer for Herren åsyn - tusund brennoffer ofra han på det.
7  Same natti synte Gud seg for Salomo og sa til han: Seg kva du vil eg skal gjeva deg!
8  Salomo svara: Du hev vist stor miskunn mot David, far min, og gjort meg til konge etter han.
9  So lat det no, Herre Gud, sannast det som du sa til David, far min! For du hev gjort meg til konge yver eit folk som er likt dusti i mengd.
10  Gjev meg no visdom og kunnskap, so eg kann vera leidar og førar for dette folket! For kven kunde elles døma dette folket ditt som er so stort?
11  Då sa Gud til Salomo: Etter di det var dette som låg deg på hjarta, og du ikkje bad um rikdom og eigneluter og æra, eller at fiendane dine måtte døy, og du sjølv måtte få leva lenge, men berre at du måtte få slik visdom og kunnskap at du kann døma folket mitt, som eg hev gjort deg til konge yver,
12  so skal du få den visdom og kunnskap du bad um, og rikdom og eigneluter og æra vil eg gjeva deg, so dei kongane som var til fyre deg, ikkje hev ått maken, og ingen etter deg kjem til å eiga maken.
13  Sidan for Salomo frå offerhaugen i Gibeon, frå møtetjeld-staden, heim til Jerusalem og tok styret yver Israel.
14  Salomo la seg til mange stridsvogner og hestfolk; han hadde fjortan hundrad stridsvogner og tolv tusund hestfolk; av dei let han sume vera i vognbyane, og sume hadde han hjå seg sjølv i Jerusalem.
15  Kongen gjorde sylvet og gullet i Jerusalem likso vanleg som stein, og sedertre like vanleg som morbærtrei i låglandet.
16  Hestane sine fekk Salomo frå Egyptar-land; nokre kjøpmenner som kongen sende av stad, henta ein flokk for ein fastsett pris.
17  Kvar vogn som dei førde heim frå Egyptar-land, kom på seks hundrad sylvsekel og kvar hest hundrad og femti. Sameleis henta dei og vogner og hestar derifrå åt alle hetitarkongane og åt kongane i Syria.
 
 
# Andre Krønikebok 2
1  Salomo rådde seg no til å byggja eit hus for Herrens namn og eit hus åt seg sjølv til kongsgard.
2  Han tok ut sytti tusund mann som skulde vera berarar, og åtti tusund som skulde hogga stein i fjelli, og tri tusund og seks hundrad som skulde hava tilsyn med dei.
3  So sende han bod til Huram, kongen i Tyrus, og let segja: Gjer no det same for meg som du gjorde for David, far min, då du sende han sedertre, so han kunde byggja seg eit hus til å bu i!
4  No hev eg etla meg til å byggja eit hus for namnet åt Herren min Gud og helga det til han, so me kann brenna angande røykjelse for hans åsyn og leggja fram dei daglege skodebrødi og ofra brennoffer morgon og kveld på sabbatane og nymånedagane og på høgtidene åt Herren vår Gud - det kviler for tid og æva på Israel.
5  Det huset eg vil byggja, skal vera stort; for vår Gud er større enn alle gudar.
6  Men kven maktast vel byggja han eit hus? Himlane og himle-himlane rømer han ikkje. Kven er då eg, at eg skulde byggja han eit hus? Eg vil berre brenna røykjelse for hans åsyn.
7  So send meg då ein mann som er hag til å arbeida i gull og sylv og kopar og jarn og i purpurraud og karmosinraud og blå ull, og som skynar seg på å skjera ut bilete; han skal arbeida i lag med dei hage mennene som er her hjå meg i Juda-landet og Jerusalem, og som David, far min, hev etla til dette.
8  Send meg so og seder- og cypresstimber og sandeltre frå Libanon! For eg veit at folki dine skynar seg på å hogga Libanon-timberet, og mine folk skal arbeida i lag med dine,
9  so eg kann få timber i haugetal; for det huset eg vil byggja, skal vera stort og gildt.
10  Og timberhoggarane, folki dine som feller trei, gjev eg tjuge tusund kor treskt kveite og tjuge tusund kor bygg og tjuge tusund bat vin og tjuge tusund bat olje.
11  Huram, kongen i Tyrus, svara i eit brev som han sende åt Salomo: Det må vera av di Herren hev folket sitt kjært, at han hev sett deg til konge yver dei.
12  Og framleides skreiv han so: Lova vere Herren, Israels Gud, han som hev skapt himmelen og jordi, for di han hev gjeve kong David ein vis son, som hev slik visdom og so godt skyn at han kann byggja eit hus åt Herren og eit hus åt seg sjølv til kongsgard.
13  No sender eg deg ein hag mann med godt skyn - Huram, ein meister som er i mi tenesta.
14  Han er son åt ei kvinna av Dans-ætti, men far hans er ein Tyrus-mann. Han er hæv til å arbeida i gull og sylv og kopar og jarn og stein og tre og i purpurraud og blå ull og og kvit bomull og karmosinraud ull, og kann skjera ut allslags bilete og tenkja ut alle dei kunstverk dei gjev han å gjera, saman med kunstmennene dine og kunstmennene åt min herre David, far din.
15  No kann du, herre, senda tenarane dine kveiten og bygget, oljen og vinen som du hev tala um,
16  so skal me hogga timber for deg på Libanon, so mykje som du treng, og føra det i flotar på havet til Joppe; sidan kann du sjølv syta for å få det upp til Jerusalem.
17  So tok Salomo tal på alle dei framande mennene som budde i Israels-landet, etter den teljingi som David, far hans, hadde late gjera; då synte det seg at det var hundrad og tri og femti tusund og seks hundrad mann.
18  Av dei tok han sytti tusund til berarar; åtti tusund sette han til å hogga stein i fjellet og tri tusund og seks hundrad til formenner, som skulde sjå etter at folki gjorde arbeidet sitt.
 
 
# Andre Krønikebok 3
1  So tok Salomo til å byggja Herrens hus i Jerusalem, på Moria-fjellet, der som Herren hadde synt seg for David, far hans, på den staden der David hadde samla vyrke - på treskjevollen åt Ornan, jebusiten.
2  Det var andre dagen i andre månaden i det fjorde året av kongedømet sitt han tok til med byggjingi.
3  So var grunnvollen Salomo la då han skulde byggja Guds hus: Lengdi var seksti alner etter gamalt mål og breiddi tjuge alner.
4  Forhalli som låg framanfor huset, var tjuge alner breid, svarande til breiddi på huset, og hundrad og tjuge alner høg. Han klædde henne innvendes med skirt gull.
5  Storromet i huset klædde han med cypressbord og la det med ekte gull og sette palmor og lekkjor på det.
6  So prydde han romet med dyre steinar. Gullet var kome frå Parva'im.
7  Heile romet, både bjelkane og dørstokkane og veggene og dørene la han med gull, og på veggene skar han ut kjerubar.
8  So laga han det høgheilage romet. Det var tjuge alner langt, so lengdi på det svara til breiddi på huset, og tjuge alner breidt, og han la det med ekte gull, som vog seks hundrad talent.
9  Naglane var av gull og vog femti sekel. Høgelofts-romi la han og med gull.
10  I det høgheilage romet gjorde han tvo kjerubar - bilethoggar-verk - og klædde dei med gull.
11  Vengene åt kjerubane var tjuge alner i lengd. Den eine vengen på den eine kjeruben var fem alner lang og tok burt i husveggen; hin vengen var og fem alner lang og tok burt i vengen åt hin kjeruben;
12  og den eine vengen åt hin kjeruben var fem alner lang og tok burt i husveggen; hin vengen var og fem alner lang og nådde vengen åt den fyrste kjeruben.
13  Soleis nådde vengene åt desse kjerubane i si fulle lengd tjuge alner. Sjølve stod dei uppreiste og snudde andleti innetter.
14  So gjorde han eit forheng av blå og purpurraud og karmosinraud ull og kvit bomull og sette kjerubar på det.
15  Framanfor templet laga han tvo sulor; dei var i hop fem og tretti alner, og hovudet på toppen av dei var fem alner høg.
16  Og han gjorde kjedor og sette på toppen av sulone; og hundrad granateple gjorde han og feste dei til kjedone.
17  Sidan reiste han sulone framanfor templet, ei på høgre sida og hi vinstre sida; den høgre kalla han Jakin, den vinstre Boas.
 
 
# Andre Krønikebok 4
1  So gjorde han eit altar av kopar; det var tjuge alner langt, tjuge alner breidt og ti alner høgt.
2  Sidan laga han det støypte havet; det heldt ti alner frå bard til bard og var heiltupp rundt og fem alner djupt; ei snor på tretti alner nådde ikring det.
3  Eit stykke nedpå det var det bilete av uksar rundt ikring; dei gjekk rundt heile havet, ti for kvar aln. Tvo rader med uksar var det på havet, og dei var samstøypte med det.
4  Det stod på tolv uksar; tri snudde mot nord, tri mot vest, tri mot sud og tri mot aust. Havet kvilde på dei, og alle vende dei bakluten innetter.
5  Kjeret var ei handbreidd tjukt, og barden på det var laga som barden på eit staup eller som ein liljeblom. Det var romsamt, dette kjeret - det tok tri tusund bat.
6  So gjorde han ti tvåttebaljor og sette fem av dei på høgre sida og fem på vinstre; i dei skylde dei det som høyrde til brennofferi; men havet hadde prestane til å vaska seg i.
7  So gjorde han gull-ljosestakane, ti i talet, etter den gjerdi som skulde vera på dei, og sette dei i det heilage romet, fem på høgre sida og fem på vinstre.
8  So gjorde han ti bord og sette i det heilage romet, fem på høgre sida og fem på vinstre. So gjorde han hundrad gullskåler.
9  So laga han prestefyregarden og den store tempelgarden og dører til tempelgarden, og dørene klædde han med kopar.
10  Havet sette han på høgre sida av huset, mot sudaust.
11  So gjorde Huram oskefati og eldskuflene og blodbollane. No hadde Huram fullført det arbeidet han laut gjera for kong Salomo i Guds hus. Det var:
12  tvo sulor med dei tvo kvelvde skålene og sulehovudi på toppen av sulone og dei tvo neti som skulde hylja dei tvo skålene på sulehovudi,
13  og dei fire hundrad granatepli til dei tvo neti me hev nemnt - tvo rader med granateple til kvart net -;
14  han gjorde og fotstykki med baljone på
15  og havet med dei tolv uksane under;
16  og oskefati og eldskuflene og steikjespiti og alt det som høyrde til, gjorde Huram, meisteren som kong Salomo hadde i si tenesta, for han til Herrens hus; det var av blank kopar.
17  Det var på Jordan-sletta kongen fekk dei støypte, i leirgrunnen millom Sukkot og Seredata.
18  Salomo let gjera ei ovmengd med slike ting; for det vart ikkje røkt etter kor mykje koparen vog.
19  Salomo gjorde og alle dei ting som skulde vera i Herrens hus: gullaltaret og bordi som skodebrødi skulde liggja på;
20  og ljosestakane med lampone sine, som skulde kveikjast på fyreskrivi vis, framanfor koret - dei var av fint gull -
21  og blomane på dei og lampone og ljosesaksene - dei og var av gull, av det finaste gull som finst -
22  og knivane og blodbollane og røykjelses-skålane og glodpannone, alt av fint gull. Og i inngangane til huset var både dei indre dørene som førde til det høgheilage romet, og dei dørene som førde til det heilage romet, av gull.
 
 
# Andre Krønikebok 5
1  Då det no var fullført alt det arbeidet Salomo let gjera på Herrens hus, flutte han dit det som David, far hans, hadde helga til Herren, både sylvet og gullet og alle hine eignelutane la han ned i skattkammeri i Guds hus.
2  So kalla Salomo styresmennene i Israel og alle fylkeshovdingane - dei fremste mennene i ættgreinene åt Israels-borni - saman til Jerusalem; dei skulde henta Herrens paktkista upp frå Davids-staden, det er Sion.
3  Og alle Israels menner samla seg hjå kongen i helgi; det var i sjuande månaden.
4  Då alle styresmennene i Israel var komne, tok levitane paktkista
5  og bar både kista og møtetjeldet og alle dei heilage gognene som var i tjeldet; det var dei levitiske prestane som bar dei upp.
6  Og kong Salomo og heile Israels-lyden, som hadde samla seg hjå han, stod framfor kista, og dei ofra småfe og storfe i slik mengd at ingen var god til å telja eller rekna dei.
7  So bar prestane Herrens paktkista inn der ho skulde standa, i tempelkoret, i det høgheilage romet, under kjerubvengene.
8  For kjerubane breidde ut vengene sine yver den staden der kista stod, soleis tekte kjerubane yver kista og yver stengene hennar.
9  Stengene var so lange at ein kunde sjå stongendane, som stod fram frå kista, framanfor koret, men ikkje lenger ute. Der hev ho vore alt til denne dag.
10  I kista fanst ikkje anna enn dei tvo tavlone som Moses hadde lagt ned i henne ved Horeb, den gongen Herren gjorde pakt med Israels-borni då dei drog ut or Egyptar-land.
11  So hende det, at då prestane gjekk ut or heilagdomen - for alle prestane som var der, hadde helga seg, so det vart ikkje spurt etter kva skift dei høyrde til -
12  og då alle dei levitiske songarane, både Asaf og Heman og Jedutun og sønene og brørne deira, klædde i kvite bomullsklæde, stod på austsida av altaret med cymblar og harpor og citarar, og i lag med dei hundrad og tjuge prestar som bles i lur,
13  og lurblåsarane og songarane alle som ein samrøystes sette i og lova og prisa Herren, medan dei let lurane og cymblane og dei andre spelgognene ljoma og lova Herren for di han er god, og hans miskunn varer æveleg - då vart huset - Herrens hus - fyllt av ei sky,
14  og prestane kunde for skyi skuld ikkje standa og gjera tenesta; for Herrens herlegdom fyllte Guds hus.
 
 
# Andre Krønikebok 6
1  Då sa Salomo: Herren hev sagt at han vil bu i skoddemyrkret;
2  og no hev eg bygt eit hus til bustad for deg, ein stad der du kann bu til æveleg tid.
3  So snudde kongen seg og velsigna heile Israels-lyden, medan heile Israels-lyden stod.
4  Han sa: Lova vere Herren, Israels Gud, han som med si hand hev fullført det han med sin munn lova David, far min, då han sa:
5  Frå den dag då eg henta folket mitt ut or Egyptar-landet, hev eg ikkje valt ut nokon by i noko av Israels-fylki soleis at det skulde byggjast eit hus til bustad for namnet mitt der, og ikkje hev eg kåra nokon mann til å vera fyrste yver Israel, folket mitt;
6  men eg valde Jerusalem til bustad for namnet mitt, og eg kåra David til å råda yver Israel, folket mitt.
7  Og David, far min, tenkte å byggja eit hus for namnet åt Herren, Israels Gud.
8  Men Herren sa til David, far min: Når du hev tenkt å byggja eit hus for namnet mitt, so hev du gjort vel i det;
9  men du skal ikkje byggja huset; son din, ditt eige kjøt og blod, han skal byggja huset for namnet mitt.
10  Og Herren heldt ordet sitt; eg hev stige upp i romet etter David, far min, og hev sessa meg på Israels kongsstol, soleis som Herren hadde lova, og no hev eg bygt dette huset for namnet åt Herren, Israels Gud.
11  Og der hev eg sett den kista som gøymer Herrens pakt, den pakti Herren gjorde med Israels-borni.
12  So steig Salomo fram for Herrens altar midt for augo på heile Israels-lyden og breidde ut hendene.
13  For han hadde gjort ein kopartram som var fem alner lang og fem alner breid og tri alner høg, og sett han midt i garden; på den stod han no. Og han la seg på kne midt for augo på heile Israels-lyden, breidde ut hendene mot himmelen
14  og sa: Herre, Israels Gud! Det er ingen Gud som du, korkje i himmelen eller på jordi, du som held di pakt med tenarane dine og let di miskunn mot dei vara ved, når dei ferdast for di åsyn av alt sitt hjarta,
15  du som hev halde det du lova David, far min, tenaren din; du lova det med din munn og hev fullført det med di hand, soleis som det syner seg i dag.
16  So haldt då, Herre, Israels Gud, det du lova David, far min, tenaren din, då du sa: Det skal aldri vanta ein mann av di ætt til å sitja på Israels kongsstol for mi åsyn, so sant borni dine aktar på vegen sin og ferdast etter lovi mi, liksom du hev ferdast for mi åsyn.
17  So lat no, Herre, Israels Gud, det ordet sannast som du tala til David, tenaren din!
18  Men er det no i røyndi so at Gud bur hjå menneski på jordi? Sjå, himlane og himle-himlane rømer deg ikkje, langt mindre dette huset som eg hev bygt!
19  Like vel vil du visst venda deg til bønene åt tenaren din og til hans audmjuke ynske, Herre min Gud, og du vil høyra på det ropet og den bøni som tenaren din ber fram for di åsyn,
20  og lata augo dine vera opne mot dette huset dag og natt - mot den staden der du hev sagt at namnet ditt skulde bu - so du høyrer på den bøni som tenaren din ber fram, vend mot denne staden.
21  Du vil visst høyra på dei hjartesukkane som tenaren din og Israel, folket ditt, ber fram, vende mot denne staden; du vil høyra dei frå den staden der du bur - frå himmelen; du vil høyra og tilgjeva.
22  Når nokon syndar mot næsten sin, og dei krev ein eid av han og let han sverja, og han so kjem inn og gjer eiden framfor altaret ditt i dette huset,
23  so vil du høyra det i himmelen, og du vil taka frami og hjelpa tenarane dine so dei fær retten sin - du vil gjeva den skuldige lika for det han hev gjort, og lat åtferdi hans koma att på hans eige hovud, og du vil frikjenna den rettferdige og lata han få det han er verd for rettferdi si.
24  Når Israel, folket ditt, taper i striden og lyt røma for fienden for di dei syndar mot deg, men dei so vender um og vedkjennest namnet ditt og bed til deg og tiggar um nåde for di åsyn i dette huset,
25  so vil du høyra det i himmelen og tilgjeva Israel, folket ditt, syndi deira og føra dei attende til det landet du hev gjeve dei og federne deira.
26  Når himmelen vert stengd, so det ikkje kjem regn, for di dei syndar mot deg, men dei so vender seg mot denne staden og bed og vedkjennest namnet ditt og vender um frå syndi si, av di du gjer dei mjuke,
27  so vil du høyra det i himmelen og tilgjeva tenarane dine og Israel, folket ditt, syndi deira, av di du vil syna dei kvar den gode vegen er som dei skal ganga etter, og so vil du senda regn yver landet ditt, det landet som du hev gjeve folket ditt til odel og eiga.
28  Når det kjem uår i landet, når det kjem farsott, når det kjem moldaks og rust på kornet, grashoppar og gnagarar, når fiendane kjem inn i landet og kringset byane deira, kva slag ulukka eller sjukdom som kjem -
29  kvar gong då eit menneske eller heile folket ditt, Israel, ber fram ei bøn eller eit audmjukt ynske, med di dei kvar for seg kjenner seg tyngde av naud og sorg og so rettar ut hendene sine mot dette huset,
30  so vil du høyra det i himmelen, der du bur, og du vil tilgjeva og lata kvar mann få det han er verd etter åtferdi si, av di du kjenner hjarta hans - for einast du kjenner hjarta åt manneborni -
31  so dei må ottast deg og ferdast på dine vegar all den tid dei lever i det landet du hev gjeve federne våre.
32  Um det so er ein framand, ein som ikkje høyrer til Israel, folket ditt, men kjem frå eit land langt burte for skuld ditt store namn og di sterke hand og din strake arm - og kjem og ber bønene sine fram medan dei vender seg mot dette huset,
33  so vil du høyra det i himmelen, der du bur, og gjera alt som den framande ropar til deg um, so namnet ditt må verta kunnigt for alle folk på jordi, og dei må ottast deg liksom Israel, ditt eige folk, og skyna at det er ditt namn som vert nemnt yver dette huset som eg hev bygt.
34  Når folket ditt fer i herferd mot fiendane sine etter den vegen du sender dei, og dei so bed til deg, vende mot denne byen som du hev valt ut, og det huset som eg hev bygt for namnet ditt,
35  so vil du i himmelen høyra bøni deira og det audmjuke ynsket deira og laga det so att dei fær sin rett.
36  Når dei syndar mot deg - for det finst ikkje noko menneske som ikkje syndar - og du vert harm på dei og let fienden få vinna på dei, so han hertek dei og fører dei burt til eit anna land, anten det no er langt undan eller tett innmed,
37  men dei so tenkjer seg i det landet dei vart førde burt til, og gjer bot og bed deg um nåde i det landet der dei sit fangar, og segjer: Me hev synda og me hev fare ille åt og vore gudlause,
38  og dei vender um til deg av alt sitt hjarta og all sin hug medan sit fangar i det landet som dei vart førde burt til, og dei bed til deg, vende mot landet sitt, det som du gav federne deira, og mot den byen du hev valt ut, og det huset eg hev bygt for namnet ditt,
39  so vil du i himmelen, der du bur, høyra bøni og dei audmjuke ynski deira og laga det so at dei fær retten sin, og tilgjeva folket ditt det dei hev synda mot deg.
40  So lat då, min Gud, augo dine vera opne og øyro dine høyrsame for den bøni som vert bedi på denne staden!
41  Reis deg no, Herre Gud, og kom til din kvilestad, du og ditt veldes kista! Lat prestane dine, Herre Gud, klæda seg i frelsa, og dine gudlege gleda seg i det gode!
42  Herre Gud! Vis ikkje burt den du hev salva! Kom i hug all den miskunn du hev lova David, tenaren din!
 
 
# Andre Krønikebok 7
1  Då Salomo hadde enda bøni si, for det eld ned frå himmelen og øydde brennofferet og slaktofferi, og Herrens herlegdom fyllte huset.
2  Og prestane kunde ikkje koma inn i Herrens hus; for Herrens herlegdom fyllte Herrens hus.
3  Alle Israels-borni såg korleis elden for ned, og Herrens herlegdom kom yver huset; då kasta dei seg ned på golvhellone med andletet mot jordi og tilbad og lova Herren, for di han er god, og hans miskunn varer æveleg.
4  Sidan bar kongen og alt folket fram slaktoffer for Herrens åsyn.
5  Det slaktofferet som kong Salomo då bar fram, var tvo og tjuge tusund naut og hundrad og tjuge tusund sauer sauer. Soleis var det kongen og alt folket vigsla Herrens hus.
6  Medan stod prestane på postane sine, og levitane stod med Herrens spelgogner, som kong David hadde late gjera til å prisa Herren med, for hans miskunn varer æveleg; for David hadde sett dei* til å føra fram lovsongen. Men prestane stod midt imot dei og bles i lur, og heile Israel stod ikring.
7  So helga Salomo midluten av fyregarden framanfor Herrens hus; for der bar han fram brennofferi og feittstykki av takksofferi, av di koparaltaret som Salomo hadde gjort, ikkje kunde røma brennofferet og matofferi og feittstykki.
8  I sju dagar høgtida Salomo den gongen helgi*, og saman med han ein stor festlyd frå heile Israels-landet, alt i frå Hamat-vegen til Egyptar-lands-bekken.
9  Åttande dagen heldt dei ei heilag samlingshøgtid; for sju dagar høgtida dei altarvigsla og sju dagar helgi.
10  Tri og tjugande dagen i den sjuande månaden let han folket fara heim att, glade og fegne for alt det gode Herren hadde gjort mot David og Salomo og mot Israel, folket sitt.
11  No hadde Salomo fullført både Herrens hus og kongshuset; og alt det han hadde fenge hug til å gjera i Herrens hus og i sitt eige hus, hadde han ført vel til ende.
12  Då synte Herren seg for han ei natt og sa til han: Eg hev høyrt bøni di og valt meg denne staden til ein offerstad.
13  Når eg stengjer att himmelen, so det ikkje kjem regn, eller byd engsprettor snøyda landet, eller når eg sender ei drepsott inn ibland folket mitt,
14  og folket mitt, som heiter etter meg, då gjer seg mjuke og bed og søkjer mi åsyn og vender um frå dei vonde vegane sine, so vil eg høyra det i himmelen og tilgjeva syndi deira og lækja landet deira.
15  No skal augo mine vera opne og øyro mine høyrsame for den bøni som vert bedi på denne staden.
16  So hev eg no valt ut dette huset og helga det, so namnet mitt skal bu der i all æva, og augo mine og hjarta mitt skal vera der alle dagar.
17  Ferdast du no for mi åsyn, som David, far din, gjorde - gjer du alt eg hev sagt deg, og held du bodi og lovene mine,
18  so skal eg tryggja kongsstolen din, etter den pakti eg gjorde med David, far din, då eg sa: Det skal aldri vanta ein mann av di ætt til å råda yver Israel.
19  Men vender de dykk burt - vanvyrder de dei lovene og bodi som eg hev lagt fyre dykk, og gjev de dykk til å dyrka andre gudar og tilbeda dei,
20  so vil eg rykkja dei upp or det landet eg hev gjeve dei, og dette huset som eg hev helga for namnet mitt, vil eg føykja burt ifrå mi åsyn og gjera det til eit ordtøke og ei spott millom alle folk.
21  Kven som gjeng framum dette huset, som var so høgreist, skal fæla; og når nokon spør kvifor Herren hev fare so med dette landet og dette huset,
22  so skal folk svara: For di dei vende seg frå Herren, sin fedre-Gud, han som førde dei ut or Egyptar-land, og heldt seg til andre gudar og tilbad dei og dyrka dei, difor hev han ført all denne ulukka yver dei.
 
 
# Andre Krønikebok 8
1  Då no dei tjuge åri var lidne som Salomo hadde bygt på Herrens hus og sitt eige hus,
2  bygde han upp dei byane som Huram hadde gjeve han, og let Israels-borni busetja seg der.
3  Sidan drog han til Hamat-Soba og la det riket under seg.
4  Han bygde og upp Tadmor i øydemarki og alle dei upplagsbyane han hev bygt i Hamat.
5  Like eins bygde han upp Øvre-Bet-Horon og Nedre- Bet-Horon og gjorde dei til faste byar med murar, doble portar og bommar,
6  og Ba'alat og alle dei upplagsbyane han hadde, og alle dei byane han hadde stridsvognene og hestfolket sitt i, og alt anna som han fekk hug til å byggja, både i Jerusalem og på Libanon og i heile det landet han rådde yver.
7  Alle som var att av hetitane, amoritane, ferisitane, hevitane og jebusitane, folk som ikkje høyrde til Israel -
8  etterkomarane etter dei, so mange som endå var att i landet av di Israels-borni ikkje hadde rudt dei ut - dei var det Salomo tok til arbeidsfolk og gjorde til trælar, og so hev det vore til denne dag.
9  Men av Israels-borni sette han ikkje nokon til å gjera trælearbeid; dei var hermenner og hovdingar for drabantane hans og hovdingar yver stridsvognene og hestfolket hans.
10  Arbeidsformennene åt kong Salomo var tvo hundrad og femti i talet; dei hadde rådvelde yver folki.
11  Salomo let dotter åt Farao flytja frå Davids-staden inn i det huset han hadde bygt åt henne; for han sa: Det må ikkje bu nokor kvinna i huset åt David, Israels-kongen; for det er heilagt, sidan Herrens kista er komi dit.
12  Den gongen bar Salomo fram brennoffer for Herren på Herrens altar, det som han hadde bygt framanfor forhalli.
13  Kvar dag bar han fram dei offeri som etter Moselovi skulde berast fram den dagen, på sabbatane og nymånedagane og høgtidene tri gonger um året: usyrdebrødhelgi og sjuvikehelgi og lauvhyttehelgi.
14  Etter den fyresegni som David, far hans, hadde gjeve, sette han prestskifti til å styra embeti sine og levitane til å greida sine yrke - syngja lovsongar og ganga prestane til handa, etter som det trongst for kvar dag; like eins sette han portvaktarskifti på vakt, kvart ved sin port; for so hadde David, gudsmannen, skipa det.
15  Det som kongen hadde bode prestane og levitane; veik dei ikkje i nokon måte ifrå; so var det og når det galdt skattane.
16  So var då heile Salomos verk fullenda, frå den dagen grunnvollen vart lagd til Herrens hus, og til det var fullført - Herrens hus stod der heilt og ferdigt.
17  I same tidi for Salomo til Esjon-Geber og til Elot på havstrandi i Edom-landet.
18  Huram sende nokre av mennene sine til han med skip og røynde sjøfolk, og dei for i lag med folki åt Salomo til Ofir; derifrå henta dei fire hundrad og femti talent gull og førde det heim til kong Salomo.
 
 
# Andre Krønikebok 9
1  Då dronningi i Saba fekk høyra gjetordet um Salomo, kom ho til Jerusalem og vilde røyna han med gåtor. Ho kom med eit drusteleg fylgje, og førde med seg på kamelar kryddor og ei ovmengd med gull og dyre steinar. Då ho hadde stige inn hjå Salomo, tala ho med han um alt som låg henne på hjarta.
2  Og Salomo tydde alle gåtone hennar; det var ikkje eit einaste ord av det ho sa, som var dult for Salomo, so han ikkje kunde tyda det.
3  Då Saba-dronningi vart var visdomen åt Salomo og såg huset han hadde bygt,
4  og rettene på bordet hans, og hirdmennene hans der dei sat, bordsveinane som stod kringum, og klædnaden deira, og skjenkjarsveinane og klædnaden deira, og den troppi han gjekk upp etter til Herrens hus, vart ho reint frå seg av undring
5  og sa til kongen: So var det då sant det eg høyrde heime i landet mitt um deg og visdomen din!
6  Eg vilde ikkje tru det dei fortalde, fyrr eg kom og fekk sjå det med eigne augo; men no ser eg at dei ikkje hev fortalt meg det halve um visdomen din; du er endå større enn det gjetordet eg hev høyrt.
7  Sæle er mennene dine, sæle er desse tenarane dine, som allstødt fær standa framfyre deg og høyra visdomen din!
8  Lova vere Herren din Gud, som hadde slik hugnad i deg at han sette deg på sin kongsstol til å vera konge for Herren din Gud! Det er av di din Gud hev Israel kjært og vil halda det uppe i all æva, at han sette deg til konge yver dei, so du skulde fremja rett og rettferd.
9  So gav ho kongen hundrad og tjuge talentar gull og ei stor mengd med kryddor og dyre steinar; det hev aldri funnest slik ei mengd kryddor i landet som det Saba-dronningi gav kong Salomo.
10  Elles hadde no og folki åt Huram og folki åt Salomo, dei som henta gull frå Ofir, både sandeltre og dyre steinar med seg derifrå.
11  Av sandeltreet let kongen gjera tropper til Herrens hus og til kongshuset og citarar og harpor til songarane. Noko slikt hadde aldri vore set i Juda-landet fyrr.
12  Kong Salomo gav Saba-dronningi alt ho hadde hug på og bad um, umfram det ho fekk i lika for det ho hadde havt med til kongen. So tok ho av stad og for heim att til landet sitt med fylgjesveinane sine.
13  Det gullet som Salomo fekk inn på eitt år, vog seks hundrad og seks og seksti talent;
14  då var det ikkje medrekna det som kjøpmennene og kræmarane kom med; alle kongane i Arabia og alle landshovdingane kom og med gull og sylv til Salomo.
15  Kong Salomo let gjera tvo hundrad store skjoldar av hamra gull - det gjekk seks hundrad sekel gull med til kvart skjold -
16  og tri hundrad små skjoldar, som og var av hamra gull; til kvart av dei gjekk det med tri hundrad sekel gull. Alle desse skjoldane sette kongen i Libanon-skoghuset.
17  Kongen let og gjera ein stor kongsstol av filsbein og klædde han med skirt gull.
18  Kongsstolen hadde seks troppesteg og ein fotskammel av gull, som var fastgjord til kongsstolen. På båe sidor av sætet var det stolarmar, og innmed stolarmane stod tvo løvor.
19  På dei seks troppestegi stod det og løvor på båe sidone, tolv i talet. Maken til kongsstol hev aldri vore gjord i noko anna kongerike.
20  Alle drykkjestaupi åt kong Salomo var av gull, og alle husgognene i Libanon-skoghuset var og av fint gull. Sylv var ikkje rekna for noko i Salomos dagar.
21  For kongen hadde skip som for til Tarsis saman med folki hans Huram; ein gong tridje kvart år kom Tarsis-skipi heim, ladde med gull og sylv og filsbein og apor og påfuglar.
22  Kong Salomo gjekk framum alle andre kongar på jordi i rikdom og visdom.
23  Frå alle verdsens kantar kom det kongar og vilde sjå han og høyra visdomen som Gud hadde lagt i hjarta hans.
24  Og alle hadde dei gåvor med; sylv og gull og klædebunader, våpen og kryddor, hestar og muldyr; so gjorde dei år etter år.
25  Salomo hadde fire tusund stallrom for hestar og stridsvogner og tolv tusund hestfolk; av dei la han sume i vognbyane, og sume hadde han hjå seg sjølv i Jerusalem.
26  Han rådde yver alle kongane frå elvi til Filistar-landet og alt til bytet med Egyptar-land.
27  Kongen gjorde sylvet likso vanleg i Jerusalem som stein, og sedertre like vanleg som morbærtrei i låglandet.
28  Frå Egyptar-land og alle andre land førde dei hestar til Salomo.
29  Det som meir er å segja um Salomo, både i hans fyrste og i hans seinare dagar, det stend skrive i krønikeboki åt Natan, profeten, og i spådomsboki åt Akia frå Silo og i syni åt Jedi, sjåaren, um Jeroboam Nebatsson.
30  Salomo sat konge i Jerusalem og rådde yver heile Israel i fyrti år.
31  So for han til federne sine og vart gravlagd i byen åt David, far sin; og Rehabeam, son hans, vart konge etter han.
 
 
# Andre Krønikebok 10
1  Rehabeam for til Sikem; for heile Israels-lyden var komen til Sikem og skulde kåra han til konge.
2  Då Jeroboam Nebatsson fekk spurt det - han var då i Egyptar-land; han hadde rømt dit for kong Salomo - kom han heim att frå Egyptar-land,
3  og dei sende bod etter han. So kom Jeroboam og heile Israels-lyden og tala soleis til Rehabeam:
4  Far din gav oss ei tung byrd å bera; men vil no du letta den harde tenesta og den tunge byrdi som far din la på oss, so skal me tena deg.
5  Han svara: Gakk burt og bia tri dagar og kom so hit att til meg! So gjekk folket sin veg.
6  Kong Rehabeam samrådde seg fyrst med dei gamle, som hadde gjort tenesta hjå Salomo, far hans, medan han levde, og spurde dei: Kva svar råder de meg til å gjeva dette folket?
7  Dei svara han so: Syner du deg blid mot dette folket og er nådig mot dei og gjev dei gode ord, so kjem dei til å vera tenarane dine for all tid.
8  Men han vyrde ikkje den rådi dei gamle gav han; han samrådde seg med dei unge, dei som hadde vakse upp saman med han og no gjorde tenesta hjå han,
9  og spurde dei: Kva råder de oss til at me skal svara dette folket som kom og sa til meg: Du lyt letta den byrdi som far min la på oss?
10  Og dei unge, som hadde vakse upp saman med han, svara: So skal du segja til dette folket som sa til deg: Far din gav oss ei tung byrd å bera; gjer no du henne lettare for oss - so skal du svara dei: Litlefingeren min er tjukkare enn mjødmane åt far min;
11  hev no far min lest ei tung byrd på dykk, so skal eg gjera henne tyngre; hev far min tukta dykk med svepor, so skal eg tukta dykk med skorpionar.
12  Tridje dagen kom Jeroboam og heile lyden til Rehabeam, etter di kongen hadde sagt: Kom hit til meg att um tri dagar!
13  Då gav kongen dei eit hardt svar - kong Rehabeam vyrde ikkje den rådi dei gamle hadde gjeve han,
14  men svara dei so som dei unge hadde rådt han til: Hev far min lagt ei tung byrd åk på dykk, so skal eg gjera henne tyngre; hev far min tukta dykk med svepor, so skal eg tukta dykk med skorpionar.
15  Kongen høyrde ikkje på folket; for Gud laga det so, av di han vilde Herrens ord skulde sannast, det som han hadde tala til Jeroboam Nebatsson gjenom Akia frå Silo.
16  Då no heile Israel såg at kongen ikkje vilde høyra på dei, svara folket kongen so: Kva lut hev me i David? Me hev ingen lut i Isai-sonen. Heim att, Israel, kvar til si tjeldbu! Sjå no sjølv til huset ditt, David! So for alle heile Israel heim att.
17  Berre yver dei Israels-borni som budde i Juda-byane, vart Rehabeam konge.
18  Kong Rehabeam sende Hadoram i veg, han som hadde tilsyn med arbeidsfolket; men Israels-borni steina han i hel, og kong Rehabeam sjølv laut stiga upp i vogni si det snøggaste han vann, og røma til Jerusalem.
19  Soleis fall Israel frå Davids hus, og sidan hev det vore so til denne dag.
 
 
# Andre Krønikebok 11
1  Då Rehabeam kom til Jerusalem, samla han heile Judas hus og Benjamins-ætti, hundrad og åtti tusund utvalde hermenner; dei skulde strida mot Israels-mennene og vinna riket att for Rehabeam.
2  Då kom Herrens ord til Semaja, gudsmannen, og det lydde so:
3  Seg til Rehabeam Salomoson, kongen i Juda, og til alle Israels-menner i Juda og Benjamin:
4  So segjer Herren: De skal ikkje draga upp og strida mot brørne dykkar. Far heim att kvar til sitt hus! For det som hev hendt, er kome frå meg. Då lydde dei Herrens ord; dei vende um og drog ikkje mot Jeroboam.
5  Rehabeam vart buande i Jerusalem, og han bygde mange av byane i Juda-riket um til borger.
6  Både Betlehem og Etam og Tekoa
7  og Bet-Sur og Soko og Adullam
8  og Gat og Maresa og Sif
9  og Adora'im og Lakis og Aseka
10  og Sor'a og Ajalon og Hebron, som alle låg i Juda- og Benjamins-landet, bygde han um til borger.
11  Han gjorde borgene sterke og sette inn hovdingar i dei og samla der nøgdi av matvaror og olje og vin.
12  Like eins skipa han upplag av skjoldar og spjot i dei alle, by for by, og gjorde dei soleis ovleg sterke.
13  Prestane og levitane i heile Israels-landet kom frå alle bygdene sine og gav seg under han.
14  For levitane drog burt ifrå bumarkene sine og eigedomen sin og flutte til Juda-landet og Jerusalem, av di Jeroboam og sønene* hans dreiv dei ut or prestetenesta for Herren,
15  og han sette andre menner til prestar for offerhaugane og for trollbukkane* og for dei kalvane som han hadde laga.
16  Og med dei* fylgde or alle Israels-fylki dei som la sin hug på å søkja Herren, Israels Gud; dei kom til Jerusalem og vilde ofra til Herren, sin fedre-Gud.
17  Dei styrkte Juda-riket og trygde kongedømet for Rehabeam Salomoson i tri år; for i tri år heldt dei fram etter same vegen som David og Salomo hadde fylgt.
18  Rehabeam tok seg ei kona umfram Mahalat, dotter åt Jerimot Davidsson; det var Abiha'il, dotter åt Eliab Isaison.
19  Med henne fekk han sønene Je'us og Semarja og Saham.
20  Sidan tok han Ma'aka Absalomsdotter til kona; med henne fekk han Abia og Attai og Sisa og Selomit.
21  Rehabeam heldt meir av Ma'aka Absalomsdotter, enn av alle dei hine konone og fylgjekonone sine - for han hadde teke seg attan konor og seksti fylgjekonor og vart far til åtte og tjuge søner og seksti døtter -.
22  Rehabeam sette Abia, son åt Ma'aka, til hovding og fyrste millom brørne hans; av di han var meint på å gjera han til konge.
23  Men samstundes for han so viseleg åt at han let alle sønene sine bu rundt ikring i heile Juda- og Benjamins-landet - i alle dei faste byane - og sytte for at dei hadde flust til å leva av, og at dei fekk seg ei mengd med konor.
 
 
# Andre Krønikebok 12
1  Men det gjekk so til at då Rehabeams kongedøme hadde fastna, og han sjølv var sterk vorten, vende han seg frå Herrens lov, og heile Israel med han.
2  So hende det i femte styringsåret åt kong Rehabeam at Sisak, kongen i Egyptar-land, gjorde ei herferd mot Jerusalem - for dei hadde svike Herren;
3  han kom med tolv hundrad stridsvogner og seksti tusund hestfolk, og det fylgde han frå Egyptar-land ei uteljande mengd hermenner: libyarar, sukkitar og etiopar.
4  Han hertok dei faste byane i Juda-riket og kom alt til Jerusalem.
5  Då kom Semaja, profeten, til Rehabeam og Juda-hovdingane, som hadde samla seg i Jerusalem av di dei var redde Sisak, og han sa til dei: So segjer Herren: De hev vendt dykk frå meg; difor hev eg og vendt meg frå dykk og gjeve dykk i Sisaks vald.
6  Då gjorde dei seg mjuke, både Israels hovdingar og kongen, og sa: Herren er rettferdig.
7  Og då Herren såg at dei hadde gjort seg mjuke, kom Herrens ord åt Semaja, og det lydde so: Dei hev gjort seg mjuke; og eg vil ikkje tyna dei; men laga det so at dei so vidt vert berga, og vreiden min skal ikkje ausast ut yver Jerusalem ved Sisak.
8  Men dei skal verta tenarane hans, so dei fær kjenna kor stor skilnad det er på å tena meg og å tena kongane i heidninglandi.
9  So drog Sisak, egyptarkongen, upp mot Jerusalem. Han både dei skattane som var i Herrens hus, og dei som var i kongshuset - alt saman tok han. Like eins tok han gullskjoldane som Salomo hadde kosta.
10  I staden for dei let kong Rehabeam gjera koparskjoldar og sette hovdingane for drabantane som heldt vakt i slottsporten, til å taka vare på dei.
11  Og kvar gong kongen gjekk inn i Herrens hus, kom drabantane og bar dei og tok dei so med seg attende til vaktstova.
12  Det var av di Rehabeam gjorde seg mjuk, at Herrens snudde seg ifrå han; han vilde ikkje heiltupp tyna han, og det fanst endå noko godt i Juda-riket.
13  Sidan sat kong Rehabeam atter trygg i Jerusalem og styrde riket sitt. For han var ein og fyrti år gamal då han vart konge, og syttan år styrde han i Jerusalem, den byen Herren hadde valt ut i alle Israels-fylki og gjort til bustad for namnet sitt. Mor hans heitte Na'ama og var frå Ammon.
14  Han gjorde det som vondt var; for han la ikkje hugen sin på å søkja Herren.
15  Alt det som er å fortelja um Rehabeam, både i hans fyrste og i hans seinare tid, det stend skrive i krønikebøkene åt profeten Semaja og sjåaren Iddo, der som ættetavlene er uppskrivne. Millom Rehabeam og Jeroboam var det ufred heile tidi.
16  So for Rehabeam til og vart gravlagd i Davids-staden, og Abia, son hans, vart konge etter han.
 
 
# Andre Krønikebok 13
1  I attande året av Jeroboams kongedøme vart Abia konge yver Juda-riket.
2  Han sat konge i Jerusalem i tri år. Mor hans heitte Mikaja; ho var dotter åt Uriel og var frå Gibea. Millom Abia og Jeroboam var det ufred.
3  Abia byrja ufreden med ein stridsher av djerve herkjempor, fire hundrad tusund utvalde menner; men Jeroboam fylkte imot han ein her på åtte hundrad tusund utvalde menner, som og var djerve herkjempor.
4  Abia gjekk upp på Semara'im-fjellet, som høyrer til i Efra'ims-fjelli, og steig fram og sa: Høyr på meg, Jeroboam og heile Israel!
5  De veit då visst at Herren, Israels Gud, gjorde ei saltpakt* med David og gav han og etterkomarane hans kongedømet yver Israel for æveleg tid.
6  Men Jeroboam Nebatsson, ein av tenarane åt Salomo Davidsson, gjorde uppreist mot herren sin.
7  Det samla seg kring han ein flokk lause karar og vonde menneske, og dei tok til å trassast med Rehabeam Salomoson; og Rehabeam var ung og modlaus og kunde ikkje standa seg imot dei.
8  Og no tenkjer de at de kann standa dykk mot Herrens kongedøme, som Davids-sønene hev i hende, for di de er ein stor hop og hev gullkalvane hjå dykk, dei som Jeroboam let gjera so dei skulde vera gudar for dykk.
9  Hev de ikkje jaga burt Herrens prestar, Arons-sønene, og levitane og sjølve gjort dykk prestar liksom folki i heidninglandi? Kven som kjem og vil fylla handi si* og hev med ein ukse og sju verar, han vert prest for desse gudane som ikkje er gudar.
10  Men vår Gud er Herren; me hev ikkje vendt oss frå han. Arons-sønene er prestar og gjer tenesta for Herren, og levitane greider arbeidet sitt;
11  kvar morgon og kvar kveld brenner dei brennoffer og angande røykjelse for Herren og legg fram skodebrødi på det bordet som er av reint gull; dei steller gull-ljosestaken og lampone hans og kveikjer dei kvar kveld. Me hev umsut for det som Herren vil me skal hava umsut for; men de hev vendt dykk frå han.
12  Gud er visseleg med oss; han er føraren vår og me hev prestane hans med stridslurane - dei skal blåsa til strid mot dykk. Israels-born, strid ikkje mot Herren, dykkar fedre-Gud! For det kjem ikkje til å lukkast for dykk!
13  Medan let Jeroboam ein umsåtflokk svinga kringum, so dei kom bakpå Juda-heren; soleis stod dei sjølve* midt framfor Juda-mennene, og umsåtflokken attanfor dei,
14  og då Juda-mennene snudde seg, fekk dei sjå fienden både framanfor seg og attanfor seg. Då ropa dei til Herren; prestane bles i lurane,
15  og Juda-mennene sette i eit høgt rop. Som no herropet frå Juda-mennene ljoma, laga Gud det so at Jeroboam og heile Israel tapte for Abia og Juda-heren.
16  Israels-borni rømde for Juda-mennene, og Gud gav dei i deira vald.
17  Abia og herfolket hans valda stort mannefall millom dei - fem hundrad tusund utvalde menner av Israel låg drepne på slagmarki.
18  Soleis vart Israels-borni den gongen døyvde, men Juda-borni styrktest, av di dei sette lit til Herren, sin fedre-Gud.
19  Abia elte Jeroboam og tok ifrå han byane Betel og Jesana og Efron, alle med grendene som høyrde til.
20  Jeroboam hadde ingi makt meir so lenge Abia levde, og Herren råma han so han døydde.
21  Men Abia vann stor makt. Han tok seg fjortan konor og fekk tvo og tjugeto søner og sekstan døtter.
22  Det som elles er å fortelja um Abia, um åtferdi hans og det han tok seg fyre, det stend skrive i sogeboki åt Iddo, profeten.
 
 
# Andre Krønikebok 14
1  So for Abia til federne sine og vart gravlagd i Davids-staden. Asa, son hans, vart konge etter han. I hans dagar hadde landet fred i ti år.
2  Asa gjorde det som var godt og rett i augo åt Herren hans Gud.
3  Han fekk burt dei framande altari og offerhaugane og braut sund minnesteinane og hogg sund Astarte-bileti.
4  Han sa til Juda-folket at dei skulde søkja Herren, sin fedre-Gud, og halda lovi og bodi.
5  I alle Juda-byane fekk han burt offerhaugane og solsulone, og riket hadde ro so lenge han styrde.
6  Han bygde borgar i Juda-riket. For landet hadde fred; det var ingen som baud til å taka på han i dei åri; for Herren laga det so at han fekk ro.
7  Han sa til Juda-mennene: Lat oss byggja desse byane og reisa murar og tårn kring dei, med portar og bommar! Enno råder me fritt yver landet, for di me hev søkt Herren vår Gud; me hev søkt han, og han hev late oss få ro på alle kantar. So tok dei til å byggja, og alt gjekk vel for dei.
8  Heren hans Asa var tri hundrad tusund mann av Juda-ætti, væpna med spjot og store skjoldar, og tvo hundrad og åtti tusund av Benjamins-ætti, som bar små skjoldar og skaut med boge; dei var alle djerve stridsmenner.
9  Ein gong drog Serah, etiopen, ut imot dei med ein her på tusund gonger tusund mann og tri hundrad stridsvogner. Då han var komen so langt som til Maresa,
10  drog Asa ut imot han, og dei fylka seg til strid i Sefatadalen ved Maresa.
11  Og Asa ropa til Herren sin Gud og sa: Herre, for deg gjer det ingen skilnad um han er mektig eller maktlaus den du vil hjelpa. Hjelp oss, Herre, vår Gud! For deg set me lit til, og i ditt namn hev me gjenge mot denne store hopen. Herre, du er vår Gud; lat det ikkje henda at eit menneske stend seg mot deg!
12  Då laga Herren det so at etiopane tapte for Asa og Juda-heren og rømde.
13  Asa og folket som var med han, elte dei alt til Gerar, og det fall so mange av etiopane at ingen av dei kom undan med livet; dei vart knustra der Herren og hans her for fram. Juda-mennene tok med seg uhorveleg mykje herfang;
14  dei hertok alle byane rundt ikring Gerar - for ein otte for Herren var komen yver dei - og rana alt som var i dei; for det fanst mykje å rana der.
15  Dei hertok jamvel buskapstjeldi og dreiv burt ei mengd med småfe og kamelar og for so heim att til Jerusalem.
 
 
# Andre Krønikebok 15
1  So kom Guds Ande yver Asarja Odedsson,
2  og han gjekk ut imot Asa og sa til han: Høyr på meg, Asa og heile Juda og Benjamin! Herren er med dykk når de held dykk til han; og søkjer de han, lagar han det so at de finn han; men vender de dykk burt frå han, so vender han seg burt frå dykk.
3  I lang tid hadde Israel ingen sann Gud og ingen prest som lærde dei, og ingi lov.
4  Men når dei kom i naud, vende dei um til Herren, Israels Gud, og søkte han, og då laga han det so at dei fann han.
5  I dei tider kunde ingen ferdast trygt, korkje ute eller heime; for det rådde stor uro millom alle dei som budde her i landi.
6  Folk støytte mot folk og by mot by; so dei øydela kvarandre; for Gud valda uro millom dei med allslags trengsel.
7  Men ver de hugheile og lat ikkje hendene siga! Det de gjer, skal nok få si løn.
8  Då Asa høyrde desse ordi og den spådomen som Oded, profeten bar fram, manna han seg og sytte for å få burt dei avstyggelege avgudsbileti i heile Juda- og Benjamins-landet og i dei byane han hadde teke i Efra'ims-fjelli. Og han sette i stand Herrens altar, som stod framanfor Herrens forhall.
9  So stemnde han saman heile Juda og Benjamin og dei innflytjarane frå Efra'im og Manasse og Simeon som heldt til hjå dei; for folk gjekk i mengdevis yver til han frå Israel, då dei såg at Herren, hans Gud, var med han.
10  I tridje månaden av femtande styringsåret åt Asa samla dei seg i Jerusalem
11  og ofra same dagen til Herren sju hundrad naut og sju tusund sauer av det herfanget dei var komne heim med.
12  Og dei gjorde ei pakt um at dei vilde søkja Herren, sin fedre-Gud, av alt sitt hjarta og all sin hug,
13  og at alle som ikkje søkte Herren, skulde drepast, både små og store, både menn og kvinnor.
14  Dei svor Herren truskap med høg røyst og med fagnadrop, medan trompetane og lurane ljoma,
15  og heile Juda gledde seg yver den eiden; for av alt sitt hjarta hadde dei svore, og med all sin vilje søkte dei Herren; difor let han dei og få finna seg og gav dei ro rundt ikring.
16  Kong Asa tok jamvel dronningrangen frå Ma'aka, mor si, for di ho hadde gjort eit grysjeleg avgudsbilete for Astarte. Dette grysjelege avgudsbiletet hennar hogg han ned og mol det til dust og brende det upp i Kidronsdalen.
17  Men offerhaugane vart ikkje nedlagde; like vel var hjarta åt Asa heilt med Herren so lenge han levde.
18  Dei gåvone som far hans hadde helga, og dei han sjølv hadde helga, flutte han inn i Guds hus, både sylv og gull og andre ting.
19  Det var ingen ufred fyrr i fem og trettiande styringsåret av Asas kongedøme.
 
 
# Andre Krønikebok 16
1  I seks og trettiande året av Asas kongedømme gjorde Baesa, Israels-kongen, ei herferd mot Juda og bygde festningsverk i Rama, so ingen skulde få fara til eller frå Asa, Juda-kongen.
2  Då tok Asa noko sylv og gull ut or skattkammeri i Herrens hus og i kongsgarden og sende det til Benhadad, kongen i Syria, som budde i Damaskus, med det bodet:
3  Som du veit, er det eit samband millom meg og deg, som det var millom far min og far din. Her sender eg deg sylv og gull; brjot no sambandet du hev med Baesa, Israels-kongen, so han lyt hava seg burt ifrå meg!
4  Benhadad gjorde som kong Asa bad han; han sende herhovdingane mot Israels-byane, og dei hertok Ijon og Dan og Abel-Ma'im og alle upplagshusi i Naftali-byane.
5  Då Baesa fekk bod um det, heldt han upp med å byggja festningsverk i Rama og la ned dette arbeidet.
6  Men kong Asa tok heile Juda med seg, og dei førde burt steinane og timberet som Baesa hadde nytta til festningsarbeidet i Rama; med det bygde han Geba og Mispa um til festningar.
7  Ved det leitet kom Hanani, sjåaren, til Asa, Juda-kongen, og sa til han: For di du sette lit til syrarkongen og ikkje til Herren din Gud, difor hev heren åt syrarkongen sloppe or hendene dine.
8  Var ikkje etiopane og libyarane og ein stor her med stridsvogner og hestfolk i mengdevis? Men for di du den gongen sette lit til Herren, gav han dei i ditt vald.
9  For Herrens augo fer utyver all jordi, so han med si makt kann stydja dei som hev hjarta sitt heilt med han. Du hev fare uvitugt åt i dette; for heretter kjem du til å hava ufred stødt.
10  Då vart Asa harm på sjåaren og sette han i fangehuset - so vond var han på han for dette. På same tid for han og hardt fram mot andre av folket.
11  Det som er å fortelja um Asa, frå fyrst til sist, det stend skrive i boki um kongane i Israel og Juda.
12  I ni og trettiande året av kongedømet vart Asa sjuk i føtene, og sjukdomen hans vart verre og verre. Men endå han var so sjuk, søkte han ikkje Herren, men berre lækjarane.
13  So for Asa til federne og døydde i ein og fyrtiande året av kongedømet sitt.
14  Dei sette han ned i hans eige gravrom, som han hadde late hogga ut åt seg i Davids-staden, og la han på ei lega; den hadde dei fyllt med ymse slag kryddor, som var blanda i hop på same vis som dei gjer det dei som lagar salvar. So kveikte dei ein ovstor eld til æra for han.
 
 
# Andre Krønikebok 17
1  Josafat, son hans, vart konge etter han. Han freista å styrkja makti si mot Israel
2  og la herfolk i alle dei faste byane i Juda-riket og sette ut vaktpostar både i Juda-landet og i dei byane i Efra'im som Asa, far hans, hadde vunne.
3  Herren var med Josafat, for di han ferdast etter dei vegane som David, ættefaren hans, hadde fylgt i si fyrste tid, og ikkje søkte til Ba'alane,
4  men søkte til Gud åt far sin og heldt seg etter bodi hans og ikkje for åt som dei gjorde i Israelsriket.
5  Difor trygde Herren kongedømet i hans hand, og heile Juda-folket kom med gåvor til Josafat, so han fekk stor rikdom og æra.
6  Og medan han heldt fram etter Herrens vegar, auka modet hans, so han endå fekk burt offerhaugane og Astarte-bileti i Juda.
7  I det tridje året av kongedømet sitt sende han nokre av hovdingane sine av stad til å læra folket i Juda-byane; det var Benha'il og Obadja og Sakarja og Netanel og Mikaja
8  og saman med dei desse levitane: Semaja og Netanja og Sebadja og Asael og Semiramot og Jonatan og Adonja og Tobia og Tob-Adonja og med dei prestane Elisama og Joram.
9  Dei lærde no i Juda-landet og hadde Herrens lovbok med seg; dei for ikring i alle Juda-byane og lærde folket.
10  Då kom det otte frå Herren yver alle riki i dei landi som låg rundt ikring Juda, so dei ikkje torde yppa strid med Josafat.
11  Nokre av filistarane kom åt Josafat med gåvor og med sylv som dei gav i skatt; arabarane og kom til han og hadde med seg småfe, sju tusund og sju hundrad verar og sju tusund sju hundrad bukkar.
12  Soleis auka Josafats velde stødt, og han bygde borger og upplagsbyar i Juda-landet.
13  Han hadde mykje gods liggjande i Juda-byane og stridsdjerve herfolk i Jerusalem.
14  Dei skal me no rekna upp etter ættgreinene deira: Av Juda-ætti var desse hovdingar yver tusund mann: herhovdingen Adna med tri hundrad tusund djerve stridsmenner
15  og jamsides han herhovdingen Johanan med tvo hundrad og åtti tusund
16  og jamsides han Amasja Sikrison, som av si eigi råd hadde bode seg fram til Herrens tenesta; med han var tvo hundrad tusund djerve stridsmenner.
17  Av Benjamins-ætti var det Eljada, ei djerv kjempa, med tvo hundrad tusund mann som var væpna med boge og skjold,
18  og jamsides han Josabad med hundrad og åtti tusund herbudde menner.
19  Dette var dei som gjekk kongen til handa, umfram det herfolket som kongen hadde lagt i dei faste byane i heile Juda-riket.
 
 
# Andre Krønikebok 18
1  Josafat vann stor rikdom og æra. Han kom i giftarskyldskap med Akab,
2  og då nokre år var lidne, for han ned til Akab i Samaria. Akab let slakta småfe og storfe i mengdevis for han og det folket han hadde med seg, og eggja han til å fara i herferd mot Ramot i Gilead.
3  Akab, Israels-kongen, sa til Josafat, Juda-kongen: Vil du fara med meg til Ramot i Gilead? Josafat svara: Eg som du, mine folk som dine folk - me vil vera med deg i striden.
4  Men han la til: Spør like vel fyrst kva Herren segjer!
5  Då kalla Israels-kongen saman profetane, fire hundrad mann, og spurde dei: Skal me fara i herferd mot Ramot i Gilead, eller skal eg lata det vera? Dei svara: Far du! Gud vil gjeva byen i hendene dine, konge.
6  Men Josafat sa: Er det ingen annan av Herrens profetar her som me og kunde få til å spyrja Herren?
7  Israels-kongen svara: Det finst endå ein mann som me kunde få til å spyrja Herren, men eg likar han ikkje; for han spår meg aldri noko godt, alltid berre vondt; det er Mika Jimlason. Josafat sa: Slikt skulde ikkje kongen segja!
8  Då ropa Israels-kongen på ein av hirdmennene og sa: Henta Mika Jimlason! Ver snøgg!
9  Medan sat Israels-kongen og Josafat, Juda-kongen, klædde i kongeleg skrud, på kvar sin kongsstol, på ein treskjevoll utmed porten til Samaria, og alle profetane stod framfyre dei og sa fram spådomane sine.
10  Sedekias, son åt Kena'ana, gjorde seg horn av jarn og sa: So segjer Herren: Med desse skal du stanga syrarane til du fær gjort ende på dei.
11  Og alle hine profetane spår like eins og sa: Far upp mot Ramot i Gilead! Du kjem til å hava lukka med deg, og Herren skal gjeva byen i hendene dine, konge.
12  Ærendsveinen som hadde gjenge av stad og skulde henta Mika, sa til han: Hine profetane spår alle som ein godt for kongen. Kjære, lat no dine ord samstavast med det dei segjer, og spå godt, du og!
13  Men Mika svara: So visst som Herren lever: Eg talar ikkje anna enn det som min Gud segjer til meg.
14  Då han kom fram, sa kongen til han: Mika, skal me fara i herferd mot Ramot i Gilead, eller skal eg lata det vera? Han svara: Far de! De kjem til å hava lukka med dykk, og dei skal gjevast i dykkar vald.
15  Men kongen sa til han: Kor mange gonger lyt eg naudbeda deg at du ikkje skal segja meg anna enn sanningi i Herrens namn?
16  Då sa Mika: Eg såg heile Israel spreidt utyver fjelli liksom ein hyrdinglaus saueflokk; og Herren sa: Dei der hev ingen herre; lat dei fara heim att i fred, kvar til sitt!
17  Israels-kongen sa til Josafat: Var det ikkje det eg sa deg: Han spår meg aldri noko godt, berre vondt?
18  Men Mika sa: So høyr då Herrens ord! Eg såg Herren sitja på kongsstolen sin og heile himmelheren standa på hans høgre og hans vinstre sida.
19  Og Herren sa: Kven vil dåra Akab, Israels-kongen, so han gjer ei herferd til Ramot i Gilead og fær sin bane der? Ein svara so og ein annan so.
20  Då kom åndi* fram og stod for Herrens åsyn og sa: Eg skal dåra han. Herren spurde: Korleis?
21  Åndi svara: Eg vil fara ut og vera ei ljugarånd i munnen på alle profetane hans. Då sa Herren: Ja, du kann få dåra han, og det skal lukkast for deg og; far ut og gjer so!
22  So no hev Herren lagt ei ljugarånd i munnen på alle desse profetane dine; men sjølv hev han varsla deg ei ulukka.
23  Då steig Sedekias, son åt Kena'ana fram og slo Mika på kinni og sa: Kva veg hev Herrens Ande fare frå meg for å tala med deg?
24  Mika svara: Det skal du få sjå den dagen du lyt røma frå rom til rom og leita etter ei gøymsla.
25  Då sa Israels-kongen: Tak Mika og før han burt att - til Amon, byhovdingen, og Joas, kongssonen,
26  og seg: So segjer kongen: Set han i fangehuset og lat han leva på fangekost til eg kjem att med heilo!
27  Mika sa: Skulde det henda at du kjem heim att med heilo, so hev ikkje Herren tala gjenom meg. Og han la til: Høyr dette, de folk, alle saman!
28  So drog Israels-kongen og Josafat, Juda-kongen, upp til Ramot i Gilead.
29  Og Israels-kongen sa til Josafat: Eg vil klæda meg ut og so ganga i striden; men hav du på deg den vanlege bunaden din. So klædde han seg ut, Israels-kongen, og dei gjekk i striden.
30  Men syrarkongen hadde sagt til hovdingane for vognheren sin: De skal ikkje taka på nokon, anten liten eller stor, anna berre på Israels-kongen.
31  Som no vognhovdingane såg Josafat, tenkte dei det var Israels-kongen, og dei styrmde kring han og vilde taka på han. Då sette Josafat i eit høgt rop, og Herren hjelpte han - Gud vende dei burt frå han.
32  For då vognhovdingane såg at det ikkje var Israels-kongen, drog dei seg burt ifrå han att.
33  Medan dette stod på, var det ein mann som spente bogen og skaut på måfå og råka Israels-kongen millom brynjestakken og brynja. Då sa han til vognstyraren: Snu og køyr meg ut or heren! Eg er såra.
34  Men striden auka på den dagen, og Israels-kongen heldt seg uppreist i vogni midt imot syrarane alt til kvelds; men soleglads bel døydde han.
 
 
# Andre Krønikebok 19
1  Josafat, Juda-kongen, for med heilo heim att til Jerusalem.
2  Då gjekk Jehu Hananison, sjåaren, ut imot han og sa til han - til kong Josafat -: Skal ein hjelpa den gudlause, og skal du halda av dei som hatar Herren? For dette kviler det vreide frå Herren på deg.
3  Like vel er det funne noko godt hjå deg; for du hev rudt ut Astarte-bileti or landet og lagt hugen din på å søkja Gud.
4  Josafat drygde no ei tid i Jerusalem, men sidan for han på nytt lag ikring millom folket, frå Be'erseba og til Efra'ims-fjelli, og førde dei attende til Herren, deira fedre-Gud.
5  Han sette inn domarar i landet - i alle dei faste byane i Juda-riket, by for by -
6  og sa til domarane: Akta vel på det de gjer! For de dømer ikkje for menneske, men for Herren, og han er hjå dykk kvar gong de segjer ein dom.
7  So lat då otte for Herren vera yver dykk! Ver varsame i all dykkar ferd og gjerd! For hjå Herren vår Gud finst det ingen urett; ikkje gjer han skil på folk og ikkje tek han mutor.
8  I Jerusalem og sette Josafat nokre av levitane og prestane og av Israels ættehovdingar til å døma i Herrens saker og i rettstrettor; for dei* var komne heim att til Jerusalem.
9  Og han gav dei dette bodet: So skal de gjera med age for Herren, i truskap og med heilt hjarta:
10  Kvar gong det vert lagt ei rettssak fyre dykk av brørne dykkar, som bur rundt ikring i byane sine - anten det no er ei dråpssak, eller det gjeld lov og bod, vedtekter og fyresegner - då skal de vara dei åt, so dei ikkje syndar mot Herren, og det kjem vreide yver dykk og brørne dykkar! So lyt de gjera; elles kjem de til å føra skuld yver dykk.
11  Men Amarja, øvstepresten, skal vera formannen i alle saker som soknar under Herren, og Sebadja Ismaelsson, fyrsten for Juda-ætti, i alle saker som soknar under kongen; og levitane skal vera tilsynsmenner under dykk. Gakk då hugheilt til verket! Herren vere med den som gjer det som rett er!
 
 
# Andre Krønikebok 20
1  Då det leid av ei tid, hende det at Moabs-borni og Ammons-borni og saman med dei ein lut me'unitar gjorde ei herferd mot Josafat.
2  Og folk kom til han med sovori tiend: Det kjem ein stor her imot deg frå hi sida havet*, frå Syria; dei er alt i Haseson-Tamar - det er En-Gedi.
3  Då vart Josafat redd og vende seg i bøn til Herren. Han lyste fasta yver heile Juda,
4  og Juda-mennene samla seg og vilde søkja hjelp hjå Herren - frå alle Juda-byane kom dei og vilde søkja Herren.
5  So steig Josafat fram for lyden som var komen saman frå Juda og Jerusalem, i Herrens hus, framanfor den nye fyregarden,
6  og sa: Herre, vår fedre-Gud! Er det ikkje du som er Gud i himmelen? Du råder yver alle kongerike i verdi. I di hand er makt og velde, og det finst ingen som kann standa seg mot deg.
7  Var det ikkje du, vår Gud, som dreiv ut ibuarane i dette landet for Israel, folket ditt, og so gav landet til etterkomarane åt Abraham, venen din, for alder og æva?
8  Dei busette seg der og bygde ein heilagdom for namnet ditt sa:
9  Kjem det nokor ulukka yver oss, sverd, straffedom, drepsott eller uår, då vil me ganga fram for dette huset og for di åsyn - for namnet ditt bur i dette huset - og me vil ropa til deg or naudi vår, og du vil høyra og hjelpa.
10  Sjå no Ammons-borni og Moab og dei som bur i Se'ir-fjelli! Du gav ikkje Israels-mennene lov til å draga inn i landi deira den gongen dei kom frå Egyptar-landet; difor veik dei undan og tok ikkje på dei og øyde dei ikkje -
11  men sjå no korleis desse folki løner oss! No kjem dei og vil driva oss ut or eigedomen din, det som du hev gjeve oss til eiga.
12  Vår Gud, vil du ikkje halda dom yver dei? For me hev ikkje makt nok til å standa oss mot denne store heren som kjem imot oss, og me veit ikkje kva me skal gjera; men vender berre augo våre mot deg.
13  Medan stod heile Juda der for Herrens åsyn; jamvel småborni og konone og sønene deira var med.
14  Då kom, midt i lyden som var samla, Herrens Ande yver leviten Jahasiel, son åt Sakarja, son åt Benaja, son åt Je'iel, son åt Mattanja, av Asafs-ætti,
15  og han sa: Lyd etter, heile Juda og de Jerusalems-buar, og du kong Josafat! So segjer Herren til dykk: De tarv ikkje ottast og ikkje reddast for denne store heren; for dette er ikkje dykkar strid, men Guds.
16  I morgon skal de draga ned imot dei! Då dreg dei uppetter Hassis-kleivi, og de kjem til å møta dei ved enden av dalen midt imot Jeruel-øydemarki.
17  Men det er ikkje de som skal strida denne gongen; de skal berre stella dykk upp og standa og sjå på korleis Herren frelser dykk, de Juda- og Jerusalems-menner! Ver ikkje redde eller ottefulle, men draga ut imot dei i morgon! Herren skal vera med dykk.
18  Då la Josafat seg på kne med andletet mot jordi, og heile Juda og alle Jerusalems-buane kasta seg ned for Herrens åsyn og tilbad Herren.
19  Og dei levitane som høyrde til Kahats-ætti og var etterkomarar etter Korah, reiste seg og lova Herren, Israels Gud, med ovhøg røyst.
20  Dagen etter tok dei ut i otta og for til Tekoa-øydemarki, og med same dei drog ut, steig Josafat fram og sa: Høyr på meg, Juda-menner og Jerusalems-buar! Tru på Herren dykkar Gud, so stend de traust! Tru på profetane hans, so skal de hava lukka med dykk!
21  Sidan samrådde han seg med folket og skipa so ein flokk med songarar som skulde lova Herren i heilagt skrud medan dei drog ut fyre den væpna heren, og kveda: Prisa Herren, for hans miskunn varer æveleg!
22  So snart no dei tok til med fagnadropi og lovsongane sine, laga Herren det so at folk som hadde lege i baklur, tok på Ammons-borni, Moab og Se'ir-fjells-buane - dei som var på veg til Juda - og dei vart slegne.
23  Då vende Ammons-borni og Moab seg mot Se'ir-fjells-buane og hogg dei ned og tynte dei, og då dei hadde gjort ende på Se'irs-buane, hjelptest dei åt å tyna kvarandre.
24  Då Juda-mennene kom upp på høgdi der ein kunde sjå utyver øydemarki, og såg seg um etter heren, fekk dei sjå at dei låg daude på marki - ingen hadde sluppe undan.
25  Josafat og mennene hans drog då dit og vilde taka herfang. Dei fann der ei mengd med gods og lik og dyre eigneluter og reiv til seg so mykje at det var ikkje råd å bera alt saman. Tri dagar heldt dei på og henta heim herfanget, so stort var det.
26  Fjorde dagen samla dei seg i Lovprisingsdalen. Der lova dei Herren; difor kalla dei den staden Lovprisingsdalen, og det namnet hev han havt til denne dag.
27  So snudde, alle Juda- og Jerusalems-mennene, med Josafat fyre, og for glade heim att til Jerusalem; for Herren hadde unnt dei den gleda å vinna yver fiendane sine.
28  Dei drog inn i Jerusalem til Herrens hus med harpor og citarar og lurar.
29  Det kom redsla for Gud yver alle rike kring i landi, då dei høyrde at Herren hadde stridt mot Israels fiendar,
30  og sidan hadde Josafats rike fred; for hans Gud let han få ro på alle kantar.
31  So rådde no Josafat yver Juda-riket. Han var fem og tretti år gamal då han tok styret, og han sat fem og tjuge år i Jerusalem. Mor hans heitte Asuba og var dotter åt Silhi.
32  Han fram etter same vegen som Asa, far hans, hadde fylgt; den veik han aldri utav, men gjorde det som rett var i Herrens augo.
33  Like vel vart offerhaugane ikkje nedlagde, og folket hadde endå ikkje vendt hugen sin stødt til sine feders Gud.
34  Det som meir er å segja um Josafat, både i hans fyrste og i hans seinare dagar, det stend skrivi i krønikeboki åt Jehu Hananison, som er uppteke i boki um Israels kongar.
35  Sidan gjorde Josafat, Juda-kongen, samlag med Akasja, Israels-kongen, han som for so gudlaust åt.
36  Han gjorde samlag med han um å byggja skip som skulde ganga til Tarsis; og dei bygde skip i Esjon-Geber.
37  Men Elieser Dodavason frå Maresa spådde Josafat ille og sa: For di du hev gjort samlag med Akasja, skal Herren lata tiltaket ditt verta um inkje. Og nokre av skipi forliste og vann ikkje kunde ganga til Tarsis.
 
 
# Andre Krønikebok 21
1  So for Josafat til federne sine og vart gravlagd hjå federne sine i Davids-staden. Joram, son hans, vart konge etter han.
2  Han hadde nokre brør, søner åt Josafat; dei heitte Asarja og Jehiel og Sakarja og Asarja og Mikael og Sefatja; alle desse var søner åt Josafat, kongen i Israel.
3  Far deira hadde gjeve dei mange gåvor: sylv og gull og dyre eigneluter og attåt det faste byar i Juda-landet; men kongedømet hadde han gjeve til Joram; for han var den eldste.
4  Då so Joram hadde stige upp på kongsstolen åt far sin og hadde trygt makti si, drap han alle brørne sine med sverdet og like eins nokre av Israels hovdingar.
5  Joram var tvo og tretti år gamal då han tok styret, og han sat åtte år konge i Jerusalem.
6  Han fylgde same vegen som Israels-kongane og for like eins åt som Akabs hus; for han hadde ei dotter åt Akab til kona; og han gjorde det som Herren mislika.
7  Men Herren vilde ikkje øyda ut Davids hus for den pakti skuld som han hadde gjort med David, og etter di han hadde lova at han alltid skulde lata ei lampa brenna for han og sønene hans.
8  I hans tid reiv Edom seg laus frå Juda og tok seg ein konge.
9  Då drog Joram dit med hovdingane sine og hadde alle stridsvognene med seg. Og han tok ut um natti og slo Edoms-mennene, som hadde kringsett han og hovdingane for vognheren.
10  Soleis kom edomitane seg laus frå Juda-riket, og sidan hev dei vorte frie alt til denne dag. Den gongen - på same tidi - fall Libna og ifrå han, for di han hadde vendt seg frå Herren, sin fedre-Gud.
11  Han bygde og upp offerhaugar i Juda-fjelli og lokka Jerusalems-buane til ulivnad* og førde Juda-folket burt frå rette vegen.
12  Då kom det eit skriv til han frå profeten Elias, og der stod det: So segjer Herren, Gud åt David, far din: For di du ikkje hev fare etter dei vegane som Josafat, far din, og Asa, Juda-kongen, for etter,
13  men hev fylgt same vegen som Israels-kongane og lokka Juda-folket og Jerusalems-buane til ulivnad på same vis som Akabs hus lokka folk til ulivnad, og endå til hev drepe brørne dine, som var søner åt din eigen far og var betre enn du,
14  so vil Herren no lata eit hardt slag råma folket ditt og sønene dine og konone dine og alt som ditt er,
15  og sjølv skal du verta råma av ein svær sjukdom, ein sjukdom i livet, som vert so strid at innvolen din etter år og dag fell ut.
16  So eggja Herren upp filistarane og dei arabarane som bur jamsides med etiopane, so dei vart vonde på Joram;
17  dei gjorde ei herferd mot Juda-riket og braut seg inn i landet og førde med seg burt alle eigneluter som fanst i huset åt kongen, og jamvel sønene og konone hans, so han ikkje hadde att nokon son utan Joakas*, som var den yngste av sønene hans.
18  Etterpå alt dette råma Herren han med ein ulækjande sjukdom i livet,
19  og det bar so til at etter år og dag - då tvo år var lidne - valde sjukdomen at innvolen hans fall ut, og han døydde i harde lidingar. Folket hans kveikte ikkje nokon eld for han, som dei hadde gjort for federne hans.
20  Han var tvo og tretti år gamal då han tok styret konge, og han sat åtte år konge i Jerusalem. So for han burt, og ingen sakna han. Dei gravla han i Davids-staden, men ikkje i kongegravene.
 
 
# Andre Krønikebok 22
1  Sidan tok Jerusalems-buane Akasja, yngste son hans, til konge etter han; for alle dei eldre var drepne - ein herjeflokk som var komen til lægret saman med arabarane, hadde drepe dei. Soleis vart Akasja Joramsson, konge i Juda-riket.
2  Akasja var tvo og tjuge år då han tok styret, og sat eitt år konge i Jerusalem. Mor hans heitte Atalja og var dotter åt Omri.
3  Han og fylgde same vegane som Akabs hus; for mori var rådgjevaren hans og forførde han til gudløysa.
4  So gjorde han då det som var Herren imot, på same vis som Akabs hus; for etter far hans var avliden, var dei rådgjevarane hans til skade for han sjølv.
5  Etter deira råd var det og han tok av stad og saman med Joram Akabsson, Israels-kongen, for i herferd mot Hasael, syrarkongen, og stridde mot han ved Ramot i Gilead. Men syrarane såra Joram,
6  og han for heim att og gav seg til i Jisre'el, vilde få lækt dei såri han hadde fenge ved Rama då han stridde mot Hasael, syrarkongen; og Asarja* Joramsson, Juda-kongen, drog ned til Jisre'el og vilde sjå um Joram Akabsson, sidan han låg sjuk.
7  Men det var Gud som vilde at Akasja skulde ganga til grunns, og difor laga han det so at han kom til Joram; for då han var komen dit, drog han saman med Joram ut mot Jehu Nimsison, som Herren hadde salva til å øyda ut Akabs hus.
8  Og medan Jehu var åt og sette i verk domen yver Akabs hus, bar det so til at han møtte hovdingane i Juda-riket og brorsønene åt Akasja, som gjekk Akasja til handa, og han drap dei.
9  So leita han etter Akasja, og dei tok han i Samaria, der han hadde løynt seg, og hadde han med seg til Jehu og drap han. Sidan gravla dei han; for dei sa: Han er son åt Josafat, han som søkte Herren av alt sitt hjarta. Men det var ingen att av Akasjas hus som var før til å taka kongedømet.
10  Då Atalja, mor åt Akasja, fekk vita at son hennar var avliden, tok ho seg fyre å øyda ut heile kongsætti i Judas hus.
11  Men Josabat, kongsdotteri, tok i dulsmål Joas, son åt Akasja, burt or kongssone-flokken som skulde drepast, og hadde han inn i sengebui - både han og sogmori hans; der fekk Josabat, dotter åt kong Joram og kona åt Jojada, presten, løynt han - for ho var syster åt Akasja - so Atalja ikkje fekk drepe han.
12  Sidan var han hjå dei i Guds hus og var burtgøymd i seks år, medan Atalja rådde i landet.
 
 
# Andre Krønikebok 23
1  Men i det sjuande året tok Jojada mod til seg og gjorde ein avtale med nokre av hundradhovdingane; det var Asarja Jerohamsson og Ismael Johanansson og Asarja Obedsson og Ma'aseja Adajason og Elisafat Sikrison.
2  So for dei ikring i Juda og stemnde i hop levitane frå alle Juda-byane og ættehovdingane åt Israel; og då dei kom til Jerusalem,
3  gjorde heile stemnelyden ei pakt med kongen i Guds hus, og Jojada sa til dei: Kongssonen her skal no vera konge, soleis som Herren hev sagt um Davids søner*.
4  Høyr no kva de skal gjera: Ein tridjepart av dykk - dei prestane og levitane som kjem og skal gjera vakttenesta på sabbaten - lyt halda vakt ved dørstokkane,
5  og den andre tridjeparten ved kongsgarden og den tridje i Jesod-porten, og alt folket i fyregardane til Herrens hus.
6  Men ingen må koma inn i Herrens hus so nær som prestane og dei levitane som gjer tenesta; dei kann ganga inn, for dei er heilage; men alt hitt folket skal halda seg etter Herrens fyresegn.
7  Levitane skal fylkja seg rundt ikring kongen, kvar mann med våpen i hand, og vil nokon trengja seg inn i huset, skal han drepast; de skal fylgja kongen både når han gjeng inn, og når han gjeng ut.
8  Levitane og heile Juda-folket gjorde i eitt og alt som Jojada, presten, hadde sagt dei til. Kvar av dei tok folki sine med seg, både dei som skulde stiga på vakt på sabbaten, og dei som skulde ganga ifrå på sabbaten; for Jojada, presten, hadde ikkje gjeve skifti heimlov.
9  Jojada, presten, gav hundradhovdingane dei spjoti og dei små og store skjoldane som kong David hadde ått, og som var i Guds hus;
10  og han let alt folket stella seg upp, kvar mann med våpen i hand, frå høgre sida av huset til vinstre sida burtimot altaret og burtimot huset rundt ikring kongen.
11  So leidde dei kongssonen ut og sette på han kruna og gav han vitnemålet og kåra han til konge; og Jojada og sønene hans salva han og ropa: Leve kongen!
12  Då Atalja høyrde ropet frå folket som styrmde innåt og hyllte kongen, gjekk ho dit som folket var - inn i Herrens hus.
13  Der fekk ho sjå at kongen stod på tramen sin i inngangen, og hovdingane og lurblåsarane innmed kongen, og heile landslyden gledde seg og bles i lurane, og songarane stod der med speli sine og røysta i ein lovsong til Herren. Då reiv Atalja sund klædi sine og ropa: Uppreist, uppreist!
14  Men Jojada, presten, sende hundradhovdingane i veg - dei som hadde rådvelde yver herfolket - og sa til dei: Leid henne ut millom rekkjone, og fylgjer nokon etter henne, so skal han hoggast ned. For presten hadde sagt: De må ikkje drepa henne i Herrens hus.
15  So gjekk dei til sides for henne til båe sidor, og då ho kom dit som ein køyrer inn til kongsgarden gjenom Hesteporten*, drap dei henne.
16  Sidan gjorde Jojada ei pakt millom seg og heile folket og kongen at dei skulde vera Herrens folk.
17  Og alt folket gjekk inn i Ba'als hus og reiv det ned. Altari hans og bileti hans slo dei i knas, og Mattan, Ba'als-presten, drap dei framanfor altari.
18  So sette Jojada inn tilsynsmenner i Herrens hus; det var dei levitiske prestane som skulde hava det yrket, dei som David hadde skipa i skift for tenesta i Herrens hus - til å bera fram brennofferi åt Herren, som skrive stend i Moselovi, med gleda og song etter Davids fyresegn.
19  Og han sette dørvaktarar ved portane til Herrens hus, so ingen som på eikor vis var urein vorten, skulde koma inn der.
20  So tok han med seg hundradhovdingane og stormennene og dei mektigaste i folket og heile landslyden og henta kongen ned frå Herrens hus. Dei gjekk gjenom øvre porten inn i kongsgarden og sette kongen på kongsstolen.
21  Heile landslyden gledde seg, og byen var roleg. Men Atalja hadde dei felt med sverdet.
 
 
# Andre Krønikebok 24
1  Joas var sju år gamal då han tok kongsnamn, og han sat fyrti år konge i Jerusalem. Mor hans heitte Sibja og var frå Be'erseba.
2  Joas gjorde det som rett var i Herrens augo, so lenge Jojada, presten, levde.
3  Jojada fann tvo konor åt han, og han fekk søner og døtter.
4  Då det leid um ei tid, vart Joab huga til å setja i stand Herrens hus.
5  Han kalla saman prestane og levitane og sa til dei: Drag ut til Juda-byane og sanka i hop pengar frå heile Israel til å vøla på huset åt dykkar Gud etter som det trengst år um anna! De lyt skunda dykk med det! Men levitane skunda seg ikkje.
6  Då kalla kongen til seg Jojada, øvstepresten, og sa: Kvifor hev du ikkje ansa etter um levitane kjem med avgifti frå Juda og Jerusalem - den avgifti som Moses, Herrens tenar, la på Israels-lyden å svara til vitnemålstjeldet?
7  For sønene åt den gudlause Atalja hev gjort stor skade på Guds hus og hev jamvel teke dei heilage tingi i Herrens hus og nytta dei til Ba'als-bileti.
8  So sa kongen til at dei skulde gjera ei kista og setja henne utanfor porten til Herrens hus.
9  Og det vart kunngjort i Juda og Jerusalem at folket skulde koma til Herren med den avgifti som Moses, Guds tenar, hadde lagt på Israel i øydemarki.
10  Då vart dei glade, alle hovdingane og heile folket, og dei bar fram pengane og kasta dei i kista, til alt var innkome.
11  Og kvar gong levitane bar kista inn til den tilsynsnemndi som kongen hadde skipa, og dei såg at det var mange pengar i henne, då kom skrivaren åt kongen og den tilsynsmannen som øvstepresten hadde sett til, og tømde kista; sidan vart ho bori attende på staden sin. So gjorde dei dag etter dag og samla pengar i mengdevis.
12  Kongen og Jojada gav pengane til dei som stod fyre arbeidet på Herrens hus; og DEI leigde steinhoggarar og timbremenner som skulde setja Herrens hus i stand, og like eins jarn- og koparsmedar som skulde vøla på Herrens hus.
13  Og arbeidsfolket gjekk i veg med arbeidet; bøtingi hadde god framgang under hendene deira, og dei sette Guds hus i stand att etter dei måli det skulde hava, og gjorde det sterkt.
14  Då dei hadde gjort frå seg, kom dei til kongen og Jojada med resten av pengane, og han let av det gjera gogner som skulde nyttast i gudstenesta og til ofringi, og skåler og gullkoppar og sylvkoppar. Sidan ofra dei allstøtt brennoffer i Herrens hus, so lenge Jojada levde.
15  Men Jojada vart gamal og mett av dagar, og so døydde han; han var hundrad og tretti år gamal då han døydde.
16  Dei gravla han i Davids-staden hjå kongane; for han hadde gjort so mykje godt i Israel og for Gud og huset hans.
17  Då Jojada var avliden, kom hovdingane i Juda og la seg gruve for kongen*, og kongen lydde etter dei.
18  So forlét dei huset åt Herren, sin fedre-Gud, og dyrka Astarte-bileti og dei hine avgudane. For det brotet skuld kom det vreide yver Juda og Jerusalem.
19  Herren sende dei profetar som skulde leida dei attende til han, og profetane vara dei åt, men dei høyrde ikkje på dei.
20  Då kom Guds Ande yver Sakarias, son åt Jojada, presten, og han steig fram for folket og tala soleis til dei: So segjer Gud: Kvifor gjer det imot Herrens bod? På den måten gjeng det dykk aldri vel. Sidan de hev vendt dykk frå Herren; vender han seg frå dykk.
21  Då svor dei seg saman mot han og steina han i fyregarden til Herrens hus; det var kongen som hadde bode dei gjera det.
22  So lite kom kong Joas i hug den kjærleiken som Jojada, far hans, hadde vist han, at han drap son hans. Men Sakarias ropa med det same han døydde: Herren skal sjå det og hemna det!
23  So hende det, då året var lide, at syrarane gjorde ei herferd mot han. Då dei kom til Juda og Jerusalem, skilde dei alle hovdingane ut or hitt folket og gjorde ende på dei, og alt herfanget dei tok, sende dei til kongen i Damaskus.
24  Syrarheren som kom, var berre fåment; men endå gav Herren ein ovstor her i deira vald, for di folket hadde vendt seg frå Herren, sin fedre-Gud. Soleis var det syrarane som sette domen yver Joas i verk.
25  Då no dei var farne burt frå han - for dei let han liggja att i svære lidingar - laga hirdmennene hans ei samansverjing mot han, for di han var skuld i at sønene åt Jojada, presten, laut lata livet; og dei drap han i lega hans. Soleis for han or verdi. Dei gravla han i Davids-staden, men ikkje i kongegravene.
26  Dei som svor seg saman mot han, var Sabad, son åt Sim'at, ei kvinna frå Ammon, og Josabad, son åt Simrit, ei kvinna frå Moab.
27  Sønene hans Joas og dei mange profetordi som vart tala mot han, og nybyggjingi av Guds hus, det er det skrive um i sogeboki åt kongane. Amasja, son hans, vart konge etter han.
 
 
# Andre Krønikebok 25
1  Amasja var fem og tjuge år gamal då han tok styret, og han sat konge i Jerusalem i ni og tjuge år. Mor hans heitte Joaddan og var frå Jerusalem.
2  Han gjorde det som rett var i Herrens augo, men ikkje med eit heilt hjarta.
3  So snart han hadde fenge kongedømet fast i si hand, let han drepe dei hirdmennene som hadde slege i hel kongen, far hans.
4  Men borni deira tok han ikkje livet av - han heldt seg etter det som stend skrive i lovi - i Moseboki - der Herren hev gjeve dette påbodet: Foreldri skal ikkje lata livet for det borni hev gjort, og borni ikkje for det foreldri hev gjort; kvar skal lata livet for sine eigne brot.
5  Sidan stemnde Amasja Juda-mennene i hop og skipa dei i flokkar etter ættgreinene deira under tusundhovdingane og hundradhovdingane i heile Juda og Benjamin. Han mynstra dei, so mange som var tjuge år eller meir, og såg då at det var tri hundrad tusund utvalde stridsføre hermenner, væpna med spjot og skjold.
6  Dessutan leigde han i Israel hundrad tusund djerve stridsmenner for hundrad talent sylv.
7  Då kom ein gudsmann til han og sa: Lat ikkje Israels-heren draga med deg, konge! For Herren er ikkje med Israel - ikkje med nokon av Efra'ims-borni.
8  Men drag du i veg - gjer det og gakk hugheil i striden! Elles vil Gud lata deg falla for fienden. For Gud hev makt både til å hjelpa og til å fella.
9  Amasja spurde gudsmannen: Men kva vert det då av dei hundrad talenti som eg hev gjeve herflokken frå Israel? Gudsmannen svara: Herren er god til å gjeva deg meir enn det.
10  Då skilde Amasja ut den flokken som var komen til han frå Efra'im, og let dei fara heim att. Men dei vart ovende harme på Juda-mennene og snudde heimetter, harme i hugen.
11  Amasja tok mod til seg og drog av stad med herfolket sitt; han for til Saltdalen; der vann han på Se'irs-borni og felte ti tusund mann;
12  andre ti tusund hertok Juda-mennene levande og dreiv dei upp på toppen av ein fjellknaus og støytte dei ned derifrå, so dei vart sundslegne alle saman.
13  Dei som høyrde til den herflokken Amasja hadde sendt heim att, so dei ikkje fekk fylgja han på herferdi, dei kom alt ifrå Samaria og til Bet-Horon og herja på Juda-byane; dei hogg ned tri tusund mann der og tok mykje herfang.
14  Då Amasja kom heim att etter at han hadde slege edomitane, førde han med seg gudane åt Se'irs-borni; han sette dei upp hjå seg sjølv og hadde dei til gudar - kasta seg ned for dei og brende røykjelse for dei.
15  Då vart Herren brennande harm på Amasja og sende ein profet til han, som sa til han: Kvifor søkjer du gudane åt dette folket, dei som ikkje hev berga sitt eige folk or di hand?
16  Men då profeten tala soleis til Amasja, sa han: Hev me sett deg til rådgjevar for kongen? Haldt upp med dette! Elles kunde det henda du vart ihelslegen. Då heldt profeten upp og sa: Eg veit at Gud hev rådt seg til å tyna deg, sidan du hev gjort dette og ikkje høyrt på rådi mi.
17  Men Amasja, Juda-kongen, heldt råd og sende so bod til Joas, Israels-kongen, son åt Joakas Jehuson, med dei ordi: Kom, lat oss røyna kvarandre!
18  Då sende Joas, Israels-kongen, bod attende til Amasja, Juda-kongen: Klungeren på Libanon sende ein gong bod til sederen på Libanon og let segja: Lat son min få dotter di til kona! Men villdyri på Libanon kom farande og trakka ned klungeren.
19  Du tenkjer: Sjå korleis eg hev slege Edom! Og dermed hev ovmodet teke deg, so du vil vinna endå meir æra. Sit heller heime no! Kvi vil du bjoda ut ulukka? Du kjem berre til å rjuka, og Juda-riket med deg.
20  Men Amasja vilde ikkje høyra på han. Det var Gud som laga det so; han vilde lata dei falla i fiendehand, for di dei hadde søkt Edom-gudane.
21  So drog Joas, Israels-kongen, ut, og dei kom i kast med kvarandre, han og Amasja, Juda-kongen, ved Bet-Semes, som høyrer til Juda-riket.
22  Då tapte Juda-mennene Israel og rømde kvar til sin heim.
23  Joas, Israels-kongen, fanga Amasja, Juda-kongen, son åt Joas Joakasson, ved Bet-Semes og førde han til Jerusalem. Der reiv han ned bymuren frå Efra'ims-porten til Hyrneporten, eit stykke på fire hundrad alner.
24  Og han tok alt gullet og sylvet og alle eignelutane som fanst i Guds hus hjå Obed-Edom*, og skattane i kongsgarden; gislane tok han og med seg. So for han heim att til Samaria.
25  Amasja Joasson, Juda-kongen, levde endå femtan år etter at Joas Joakasson, Israels-kongen, var avliden.
26  Det som meir er å segja um Amasja, både i hans fyrste og i hans seinare tid, det stend skrive i boki um Juda- og Israels-kongane.
27  Frå den tid då Amasja fall ifrå Herren, skipa dei ei samansverjing mot han i Jerusalem. Han rømde til Lakis; men det vart sendt folk etter han, og tok livet av han der.
28  So køyrde dei han derifrå med hestar og gravla han hjå federne i Juda-staden.
 
 
# Andre Krønikebok 26
1  So tok heile Juda-folket og gjorde Ussias, som då var sekstan år gamal, til konge etter Amasja, far hans.
2  Han vann Elot att åt Juda-riket og bygde byen um til ei borg, etter kongen var faren til federne sine.
3  Ussia var sekstan år gamal då han tok styret, og sat tvo og femti år konge i Jerusalem. Mor hans heitte Jekilja og var frå Jerusalem.
4  Han gjorde det som rett var i Herrens augo, heiltupp soleis som Amasja, far hans, hadde gjort.
5  Han heldt ved og søkte Gud so lenge Sakarja levde, han som skyna seg på Guds syner; og so lenge han søkte Herren, let Gud allting lukkast for han.
6  Han drog i herferd mot filistarane og reiv ned bymurane i Gat og Jabne og Asdod; sidan bygde han byar i Asdod-bygdi og andre stader i Filistar-landet.
7  Gud hjelpte han mot filistarane og mot dei arabarane som budde i Gur-Ba'al og mot me'unitane.
8  Ammonitane kom med gåvor til Ussias, og namnet hans nådde alt burtåt Egyptar-land; for han vann ovende stort velde.
9  Ussia bygde tårn i Jerusalem, både ved Hyrneporten og ved Dalporten og ved Vinkelen* og gjorde soleis desse stadene faste og sterke.
10  I øydemarki og bygde han tårn og hogg ut mange brunnar; for han hadde mykje bufe både i låglandet og på høgsletta, og han heldt mykje arbeidsfolk som dyrka åkrane eller vyrdsla vintrei på fjelli og i hagane; for jordbruket åtte hugen hans.
11  Ussia hadde ein stridsbudd her, som drog i herferd i flokkar, og som Je'uel, riksskrivaren, og Ma'aseja, tilsynsmannen, hadde mynstra og talt under tilsyn av Hananja, ein av hovdingane åt kongen.
12  Dei herkjempone som var ættehovdingar, var i alt tvo tusund og seks hundrad i talet.
13  Under dei stod det ei hermakt på tri hundrad og sju tusund og fem hundrad mann, som gjekk i striden med hug og dug og hjelpte kongen mot fienden.
14  Heile denne heren budde Ussias ut med skjoldar og spjot og hjelmar og brynjor og bogar og slyngjesteinar.
15  I Jerusalem let han laga kunstig uttenkte krigsmaskinor, som skulde standa på tårni og murhyrno og skjota ut piler og store steinar. Og namnet hans nådde vida ikring; for han fekk underfull hjelp, so makti hans vart stor.
16  Men då han hadde fenge slik makt, vart hjarta hans so fullt av ovmod at han forsynda seg; han var ulydig mot Herren sin Gud og gjekk inn i Herrens heilagdom, vilde brenna røykjelse på røykofferaltaret.
17  Men Asarja, presten, gjekk inn etter han og hadde med seg åtti av Herrens prestar, uredde menner.
18  Dei steig fram imot kong Ussias og sa til han: Du hev ikkje lov til å brenna røykjelse for Herren, Ussias; det hev berre prestane, Arons-sønene, dei som er vigde til det. Gakk ut or heilagdomen! For du hev vore ulydig, og det vert ikkje til æra for deg hjå Herren din Gud.
19  Då vart Ussia vreid. Han stod alt med ei røykjelses-skål i handi og skulde til å brenna røykjelse; men i det same han slepte vreiden laus mot prestane, braut spillsykja ut på panna hans, som han stod der framfor prestane i Herrens hus, innmed røykofferaltaret.
20  Og då Asarja, øvstepresten, og alle hine prestane snudde seg mot han, såg dei at han var spillsjuk på panna. Då dreiv dei han burt med ein gong, og sjølv skunda han seg og å koma ut, av di Herren hadde råma han so hardt.
21  Sidan var Ussias spillsjuk alt til sin døyande dag. Han budde i eit hus for seg sjølv som andre spillsjuke; for han var utestengd frå Herrens hus. Jotam, son hans, stod fyre huset åt kongen og styrde landslyden.
22  Det som elles er å segja um Ussia, både i hans fyrste og i hans seinare tid, det hev Esaias Amosson*, profeten skrive upp.
23  So for Ussias til federne sine, og dei gravla han hjå federne hans på den gravmarki som høyrde kongane til; for dei sa: Han er spillsjuk. Jotam, son hans, vart konge etter han.
 
 
# Andre Krønikebok 27
1  Jotam var fem og tjuge år gamal då han tok kongsmann, og han sat sekstan år konge i Jerusalem. Mor hans heitte Jerusa og var dotter åt Sadok.
2  Han gjorde det som rett var i Herrens augo, og for i alle måtar åt som Ussias, far hans, hadde gjort, so nær som at han ikkje gjekk inn i Herrens heilagdom*. Men folket heldt ved og gjorde det som vondt var.
3  Det var han som bygde øvre porten til Herrens hus, og på Ofelmuren bygde han og so det munna.
4  Han bygde upp byar i Juda-fjelli og i skogane bygde han borger og tårn.
5  Han stridde mot Ammons-borni og kongen deira og vann yver dei, so at Ammons-borni det året laut gjeva han hundrad talent sylv og ti tusund kor kveite og ti tusund kor bygg; og same skatten laut dei svara andre og tridje året og.
6  Soleis vann Jotam stor makt, av di han stendigt ferdast for åsyni åt Herren sin Gud.
7  Det som meir er å segja um Jotam, um alle krigane hans og alt han tok seg fyre, det stend skrive i boki um Israels- og Juda-kongane.
8  Han var fem og tjuge år gamal då han tok kongsnamn, og sat sekstan år konge i Jerusalem.
9  So for Jotam til federne sine, og dei gravla han i Davids-staden, og Akas, son hans, vart konge etter han.
 
 
# Andre Krønikebok 28
1  Akas var tjuge år gamal då han tok styret, og han sat sekstan år konge i Jerusalem. Han gjorde ikkje det som rett var i Herrens augo, soleis som David, ættefar hans,
2  men fylgde same leidi som Israels-kongane og laga jamvel støypte bilete for Ba'alane.
3  Han brende røykjelse i Hinnomssons-dalen og let sønene sine ganga gjenom elden etter dei avstyggelege skikkane som rådde hjå dei folki Herren hadde drive burt for Israels-borni;
4  og han ofra slaktoffer og brende røykjelse på haugane og bakkane og under kvart grønt tre.
5  So gav Herren hans Gud han i hendene på syrarkongen, og syrarane slo han, hertok ei stor mengd av folket hans og førde dei med seg burt til Damaskus. Like eins vart han gjeven i hendene på Israels-kongen, som vann ein stor siger yver han.
6  Pekah Remaljason felte på ein dag i Juda hundrad og tjuge tusund mann - alle saman djerve karar - for di dei hadde svike Herren, sin fedre-Gud.
7  Sikri, ein kjempa frå Efra'im, felte Ma'aseja, kongssonen, og Asrikam, slottshovdingen, og Elkana, som var næst etter kongen.
8  Israels-borni drog av med tvo hundrad tusund fangar som dei hadde teke hjå brørne sine - konone og sønene og døtterne deira; mykje herfang rana dei og frå dei og hadde det med seg til Samaria.
9  Der var ein av Herrens profetar, som heitte Oded. Han gjekk til møtes med heren som kom til Samaria, og sa til dei: Høyr her! Av di Herren, dykkar fedre-Gud, var harm på Juda-folket, gav han dei i dykkar vald, men de hev herja og drepe millom dei med slik ilske at det hev nått alt til himmelen.
10  Og no tenkjer de på å tvinga Juda- og Jerusalemsborni til å vera trælar og trælkvinnor for dykk! Hev de då ikkje sjølve skuld nok på dykk mot Herren dykkar Gud?
11  So lyd no meg og send attende fangane som de hev teke frå brørne dykkar og ført burt! For Herrens brennande vreide heng uppyver dykk.
12  Då var det nokre av dei fremste mennene i Efra'ims-ætti - Asarja Johanansson og Berekja Mesillemotsson og Hiskias Sallumsson og Amasa Hadlaison - som steig fram for dei som kom heim att frå herferdi,
13  og sa til dei: Kom ikkje hit med fangane! De tenkjer visst å auka syndene våre og brotet vårt, so me fær ei stor skuld å svara for hjå Herren; men skuldi vår er alt stor nok, og ein brennande vreide heng uppyver Israel.
14  Då slepte herfolket ifrå seg fangane og herfanget for augo åt hovdingane og heile landslyden.
15  Og dei mennene som me nyst hev nemnt, kom og tok imot fangane. Fyrst tok dei nokre klæde av herfanget og hadde på dei som var nakne; so sytte dei for klæde og skor åt dei alle og gav dei mat og drikka og salva dei, og alle som var utmødde, sette dei på asen og førde dei til Jeriko, Palmestaden, til brørne deira; sidan for dei sjølve heim att til Samaria.
16  På same tid sende kong Akas bod til assyrarkongane og bad dei um hjelp.
17  For edomitane og kom og vann på Juda-mennene og drog av med fangar.
18  Og filistarane herja på byane i Juda, både i låglandet og i sudlandet, og tok Bet-Semes og Ajalon og Gederot, like eins Soko med bygdene som høyrde til og Timna og Gimso med bygdene som låg kringum, og dei busette seg der.
19  For Herren vilde gjera Juda nedåt for skuld Akas, Israels-kongen, av di han hadde fenge Juda-folket til å fara agelaust åt og hadde vore so utru mot Herren.
20  So kom Tilgat-Pilneser, kongen i Assyria, mot han og for fram som ein fiende mot han i staden for å stydja han.
21  For endå Akas plyndra Herrens hus og kongsgarden og hovdingane, og gav alt saman til assyrarkongen, var det ingi hjelp for han.
22  Den tid han var stadd i naud, sveik han Herren endå verre - han, kong Akas.
23  Han ofra til Damaskus-gudane, dei som hadde slege han, og sa: Det er gudane åt syrarkongane som hev hjelpt dei; no vil eg ofra til dei, so hjelper dei meg. Men dei vart berre til fall for han og for heile Israel.
24  Akas samla og i hop dei heilage eignelutene som fanst i Guds hus, og braut gullet av dei; han stengde dørene til Herrens hus og gjorde seg altar attmed kvart hyrna i Jerusalem.
25  Og i kvar einaste by i Juda-riket laga han haugar til å brenna røykjelse på for framande gudar og harma soleis Herren, sin fedre-Gud.
26  Det som meir er å segja um han og alt han tok seg fyre, frå fyrst til sist, det stend skrive i boki um Juda- og Israels-kongane.
27  So for Akas til federne sine, og dei gravla han i staden - i Jerusalem, men dei vilde ikkje leggja han i gravene åt Israels-kongane. Esekias, son hans, vart konge etter han.
 
 
# Andre Krønikebok 29
1  Esekias tok styret då han var fem og tjuge år gamal, og han sat konge i Jerusalem i ni og tjuge år. Mor hans heitte Abia Sakarjadotter.
2  Han gjorde det som rett var i Herrens augo, heiltupp soleis som David, ættefaren hans, hadde gjort.
3  I fyrste året av kongedømet sitt, i fyrste månaden, opna han att dørene til Herrens hus og sette dei i stand.
4  So sende han bod etter prestane og levitane og samla dei på den opne plassen i aust
5  og sa til dei: Høyr på meg, de levitar! Helga no fyrst dykk sjølve, og helga so huset åt Herren, dykkar fedre-Gud, og få ureinskapen burt or heilagdomen!
6  For federne våre hev fare svikfullt åt og gjort det som var Herren vår Gud imot, og skilt seg ifrå han. Dei hev vendt andletet burt frå Herrens tabernakel og snutt ryggen til han.
7  Dei hev jamvel stengt dørene til forhalli og sløkt lampone; ikkje hev dei brent røykjelse og ikkje bore fram brennoffer for Israels Gud i heilagdomen.
8  Difor er Herrens vreide komen yver Juda og Jerusalem, og han hev gjeve dei yver til skamføring og tyning og spott, soleis som de ser det med eigne augo.
9  Difor er federne våre er falne for sverdet, og sønene og døtterne og konone våre er hertekne og burtførde.
10  Men no driv hugen meg til å gjera ei pakt med Herren, Israels Gud, so den brennande harmen hans kann venda seg ifrå oss.
11  So lat det no ikkje skorta dykk på ihuge, sønene mine! For dykk hev Herren kåra til å standa framfor åsyni hans og tena han - til å vera tenarane hans og brenna røykjelse for han.
12  Då tok levitane på med arbeidet - det var Mahat Amasaison, og Joel Asarjason av kahatit-ætti, og av Merari-ætti Kis Abdison, og Asarja Jehallelelsson og av gersonitane Joah Simmason, og Eden Joahsson,
13  av Elisafans ætt Simri og Je'uel, og av Asafs ætt Sakarja og Mattanja,
14  og av Hemans ætt Jehuel og Sime'i, og av Jedutuns ætt Semaja og Ussiel.
15  Dei samla yrkesbrørne sine og helga seg og gjekk so inn og reinsa Herrens hus, soleis som kongen hadde sagt dei til etter Herrens ord.
16  Prestane gjekk innar i Herrens hus for å reinsa det, og alt ureint som dei fann i Herrens tempel, hadde dei ut i fyregarden; der tok levitane imot det og bar det ut til Kidronsbekken.
17  Det var den fyrste dagen i den fyrste månaden dei tok til å helga seg. Åttande dagen gjekk dei inn i Herrens forhall og helga so Herrens hus i åtte dagar. Sekstande dagen i fyrste månaden var dei ferdige.
18  So gjekk dei inn til kong Esekias og sa: No hev me reinsa heile Herrens hus og brennofferaltaret med alt som til høyrer, og skodebrødsbordet med alt som til høyrer,
19  og alle dei koppar og reidskapar som kong Akas i sin utruskap hadde vanhelga medan han rådde for riket, dei hev me vølt og helga, og no stend dei framfor Herrens altar.
20  Tidleg andre morgonen samla kong Esekias dei fremste mennene i byen og gjekk upp til Herrens hus.
21  Dit kom dei med sju uksar og sju verar og sju lamb og sju geitebukkar til syndoffer for riket og for heilagdomen og for Juda-folket, og kongen baud Arons-sønene, prestane, å ofra dei på Herrens altar.
22  Dei slakta då fyrst uksane, og prestane tok imot blodet og skvette det på altaret; so slakta dei verane og skvette blodet på altaret, og so slakta dei lambi og skvette blodet på altaret.
23  Sidan leidde dei syndoffer-bukkane fram for kongen og lyden, og dei la hendene sine på dei,
24  og prestane slakta dei og hadde blodet deira på altaret som syndoffer, til soning for heile Israel; for kongen hadde sagt at brennofferet og syndofferet skulde vera for heile Israel.
25  Samstundes let han levitane stella seg upp i Herrens hus med cymblar og harpor og citarar, som David og Gad, sjåaren åt kongen, og Natan, profeten, hadde sagt fyre; for det var Herren sjølv som hadde gjeve denne fyresegni gjenom profetane sine.
26  So stod då levitane der med Davids spelgogner og prestane med lurane.
27  Då baud Esekias at brennofferet skulde ofrast på altaret, og i det same ofringi byrja, tok og songen for Herren lurane til å ljoma, saman med spelgognene åt David, Israels konge.
28  Og heile lyden låg på kne medan songen let og lurane ljoma. Soleis heldt det ved til ofringi var enda.
29  Då dei var komne til endes med ofringi, la dei seg på kne og tilbad, både kongen og alle dei som var der saman med han.
30  Og kong Esekias og hovdingane baud at levitane skulde syngja Herrens lov med ordi åt David og Asaf, sjåaren; då lova dei han med frygd og bøygde seg djupt og tilbad.
31  So tok Esekias til ords og sa: No hev de fyllt handi dykkar* for Herren. Kom no hit og hav med dykk slaktoffer og takkoffer til Herrens hus! Då kom lyden med slaktoffer og takkoffer, og alle som kjende seg drivne til det i hjarta, kom med brennoffer.
32  Talet på brennofferi som lyden bar fram, var: sytti uksar og hundrad verar og tvo hundrad lamb. Alt dette var etla til brennoffer for Herren.
33  Dei andre offeri som vart framborne, var seks hundrad naut og tri tusund sauer og geiter.
34  Men prestane var for få til å flå alle brennofferi; difor fekk dei hjelp av levitane, yrkesbrørne sine, til dess arbeidet var frå-seg-gjort, og alle prestane hadde helga seg; for levitane hadde synt ærlegare vilje til å helga seg enn prestane.
35  So var det då og ei mengd med brennoffer, og attåt det kom feittstykki av takkofferi og like eins drykkofferi som høyrde til brennofferi. Soleis kom tenesta i Herrens hus i rette laget.
36  Og Esekias og heile folket gledde seg yver det som Gud hadde gjort for folket; for alt dette var kome so brått.
 
 
# Andre Krønikebok 30
1  So sende Esekias bod ikring til heile Israel og Juda - til Efra'im og Manasse skreiv han og brev - og bad dei koma til Herrens hus i Jerusalem og halda påskehelg for Herren, Israels Gud.
2  Kongen og hovdingane hans og heile lyden i Jerusalem heldt råd um å høgtida påskehelgi i andre månaden;
3  for dei kunde ikkje gjera det med det same*, av di det endå ikkje var prestar nok som hadde helga seg, og folket ikkje var samla i Jerusalem.
4  Det tykte både kongen og heile lyden var rett.
5  Difor rådde dei seg til å lata ropa ut i heile Israel, frå Be'erseba til Dan, at folk skulde koma og halda påskehelg for Herren, Israels Gud, i Jerusalem; for dei hadde ikkje høgtida henne i flokk og fylgje, soleis som fyreskrive er.
6  So tok då snøggbodi av stad med brevi frå kongen og hovdingane og for ikring i heile Israel og Juda, soleis som kongen hadde bode, og sa: De Israels-born! Vend um til Herren, Gud åt Abraham og Isak og Israel, so han og kann venda seg til den leivningen av dykk som hev berga seg undan assyrarkongane og deira velde!
7  Ver ikkje de liksom federne og brørne dykkar, som sveik Herren, sin fedre-Gud, so han let dei forkomast og øydast, som de sjølve ser.
8  Ver no ikkje hardnakka som federne dykkar! Gjev Herren handi og kom til heilagdomen hans, som han hev helga for alle tider, og ten Herren dykkar Gud, so den brennande vreiden hans må venda seg ifrå dykk!
9  For når de vender um til Herren, skal brørne og sønene dykkar møta miskunn hjå dei som hev herteke dei, so dei fær koma heim att til dette landet. For Herren dykkar Gud er nådig og miskunnsam. Han vender ikkje si åsyn burt frå dykk, so sant de vender um til han.
10  Snøggbodi for no ikring frå by til by i Efra'ims- og Manasse-landet og alt til Sebulon; men folk berre lo åt dei og spotta dei.
11  Det var berre nokre få i Aser og Manasse og Sebulon som audmykte seg og kom til Jerusalem.
12  I Juda rådde Guds hand, so han gav dei ein samheldig hug til å gjera det som kongen og hovdingane hadde sagt fyre etter Herrens ord.
13  Soleis samla det seg mykje folk i Jerusalem og vilde høgtida usyrdebrødhelgi i den andre månaden - det vart ei ovstor stemna.
14  Fyrst fekk dei burt dei altari som fanst i Jerusalem; alle røykjelses-kjeraldi hadde dei burt og kasta dei i Kidronsbekken.
15  So slakta dei påskelambet fjortande dagen i den andre månaden, og prestane og levitane var skamfulle og helga seg og kom med brennoffer til Herrens hus.
16  Dei stelte seg på sin stad, so som det var dei fyreskrive, etter lovi åt Moses, gudsmannen, og prestane skvette blodet som dei tok imot av levitane.
17  For det var mange i lyden som ikkje hadde helga seg; difor greidde levitane med slaktingi av påskelambi for alle som ikkje var reine, so dei sjølve kunde helga dei åt Herren.
18  For ei heil mengd av folket - mange av dei som var frå Efra'im og Manasse, Issakar og Sebulon - hadde ikkje reinsa seg, men åt påskelambet utan å halda seg etter det som var fyreskrive; men Esekias bad for dei og sa: Herren er god; han vil tilgjeva
19  kvar den som hev lagt all sin hug på å søkja Herren Gud, sin fedre-Gud, endå um han ikkje er rein soleis som heilagdomen krev det*!
20  Og Herren høyrde bøni hans Esekias og lækte* folket.
21  Soleis høgtida Israels-borni - dei som då var i Jerusalem - usyrdebrødhelgi i sju dagar med stor fagnad; og prestane og prestane lova Herren dag etter dag med spelgogner som prisa Herrens makt.
22  Esekias tala venleg til alle dei levitane som hadde synt sers dugleik i Herrens tenesta; og dei åt høgtidsofferet dei sju dagane, medan dei ofra takkoffer og lova Herren, sin fedre-Gud.
23  Sidan rådde heile lyden seg til å halda høgtid endå i sju dagar, og so heldt dei høgtid med fagnad i sju dagar til.
24  For Esekias, kongen i Juda-riket, gav lyden tusund uksar og sju tusund sauer og geiter, og hovdingane gav lyden tusund uksar og ti tusund sauer og geiter; og ei mengd med prestar helga seg.
25  So var dei då glade og fegne, både heile Juda-lyden og prestane og levitane og alle dei som var komne til stemna frå Israel, og dei framande, anten dei no var komne frå Israels-landet eller budde i Juda.
26  Det var stor fagnad i Jerusalem; for sidan den tid Salomo Davidsson var konge i Israel, hadde det ikkje hendt noko slikt i Jerusalem.
27  Og Levi-prestane stod upp og velsigna folket, og røysti deira vart høyrd, og bøni deira nådde fram til hans heilage bustad - til himmelen.
 
 
# Andre Krønikebok 31
1  Då dei no var ferdige med alt dette, drog alle dei Israels-menner som var med der, av stad til Juda-byane og knasa minnesteinane og hogg sund Astarte-bileti og reiv ned offerhaugane og altari både i heile Juda og Benjamin og i Efra'im og Manasse, til det ingen ting var att av dei. So for alle Israels-borni heim att til byane sine, kvar til sin eigedom.
2  Sidan skipa Esekias preste- og levitskifti, etter som kvar høyrde til det eine eller det andre skiftet, so både prestane og levitane fekk kvar sitt yrke med å bera fram brennoffer og takkoffer, å halda gudsteneste og å syngja Herrens lov og pris i portane til lægret hans.
3  Det som kongen gav av eiga si, var etla til brennofferi - morgon- og kvelds-brennofferi og brennofferi som skulde berast fram på sabbatane og nymånedagane og høgtidene, soleis som skrive stend i Herrens lov.
4  Og han sa til folket som budde i Jerusalem, at dei skulde reida ut den luten som fall på prestane og levitane, so dei kunde halda fast ved Herrens lov.
5  Då dette påbodet vart kunnigt, kom Israels-borni med fyrstegrøda i rikleg mengd, både av korn og druvesaft og olje og honning, og alt anna som vert hausta på marki; dei bar fram rikleg tiend av alt.
6  Dei Israels- og Juda-mennene som budde i Juda-byane, kom og med tiend av storfe og småfe og tiend av dei heilage gåvone som var vigde til Herren deira Gud, og la dei upp haug ved haug.
7  Det var i tridje månaden dei tok til å leggja upp haugane, og i sjuande månaden var dei ferdige med det.
8  Då so Esekias og hovdingane kom og såg haugane, prisa dei både Herren og Israel, folket hans.
9  Esekias spurde prestane og levitane um desse haugane.
10  Då svara Asarja av Sadoks-ætti, øvstepresten: Sidan dei tok til å koma med gåvor til Herrens hus, hev me alljamt ete oss mette og endå havt rikleg att; for Herren hev velsigna folket sitt; so all denne rikdomen hev vorte leivd åt oss.
11  So sa Esekias at dei skulde laga til upplagsrom i Herrens hus, og då det var gjort,
12  kom folket ærleg og reideleg med fyrstegrøda og tiendi og dei heilage gåvone og la alt saman inn der. Konanja, leviten, hadde tilsynet med det og nest etter han Sime'i, bror hans.
13  Jehiel og Asasja og Nahat og Asael og Jerimot og Josabad og Eliel og Jismakja og Mahat og Benaja var tilsynsmenner - dei skulde ganga Konanja og Sime'i, bror hans, til handa; det var kong Esekias og Asarja, forstandaren for Guds hus, som hadde sett dei til det.
14  Kore Jimnason, leviten, han som var portvaktar mot aust, hadde tilsyn med dei gåvone folk sjølvminte kom til Gud med; han skulde byta ut offergåvone som Herren fekk, og dei høgheilage gåvone.
15  Og Eden og Minjamin og Jesua og Semaja og Amarja og Sekanja gjekk han til handa; dei skulde vera tillitsmenner i prestebyane og byta ut gåvone til yrkesbrørne sine etter skifti deira, og det til alle, både store og små,
16  so nær som alle karmenner, frå triårsalderen og uppetter, som var uppskrivne i ættelistone, og som kom til Herrens hus for å få det dei trong for kvar dag medan dei røkte den tenesta som låg på dei etter skifti dei høyrde til -
17  prestane var uppskrivne i listone etter ættgreinene sine, og levitane, frå tjugeårsalderen og uppetter, etter det dei skulde greida med i skifti sine -.
18  Dei skulde og byta ut gåvone til dei som var uppskrivne av småborni og konone og sønene og døtterne deira, so mange dei var; for med truskap helga dei seg til tenesta si.
19  For dei av Arons-sønene, prestane, som budde på lykkjone kring byane sine, var det i kvar by nokre namngjevne menner som skulde byta ut dei lutene som fall på kvar karmann millom prestane og på alle som var uppskrivne i ættelistone.
20  Soleis gjorde Esekias i heile Juda-riket, og han gjorde det som i augo åt Herren hans Gud var godt og rett og sant.
21  Og alt han tok seg fyre, medan han søkte sin Gud - anten det galdt tenesta i Guds hus, eller det galdt lovi og bodet - og det gjorde han av alt sitt hjarta, og det lukkast for han.
 
 
# Andre Krønikebok 32
1  Ei tid etter at Esekias hadde fullført dette og synt so stor truskap, kom Sankerib, kongen i Assyria, og drog inn i Juda-riket; han kringsette dei faste byane og tenkte han skulde få dei i sitt vald.
2  Då Esekias vart vis med at Sankerib var komen og etla seg til å gjera åtak på Jerusalem,
3  samrådde han seg med hovdingane og herkjempone sine um å teppa for vatni i kjeldone utanfor byen, og dei studde han i det.
4  Det samla seg då mykje folk, og dei dytte alle kjeldone og bekken som rann midt igjenom landet; for dei sa: Det er ikkje verdt assyrarkongane finn flust med vatn når dei kjem?
5  So tok han mod og mannskap til seg og bygde upp att muren kvar stad han var nedriven, og radt upp åt tårni, og utanfor bygde han ein annan mur. Han sette Millo i Davids-staden i fast stand og let gjera kastevåpen i mengdevis og skjoldar.
6  So sette han herhovdingar yver folket og samla dei hjå seg på torget ved byporten og moda dei upp med desse ordi:
7  Ver hugheile og sterke! Det skal ikkje ottast, og ikkje fæla for assyrarkongen og den store heren han hev med seg. For med oss er det ein som er større enn den som er med han;
8  med han er ein arm av kjøt, men med oss er Herren vår Gud - han skal hjelpa oss og strida for oss. Og folket leit på ordi åt Esekias, Juda-kongen.
9  Sidan sende Sankerib, kongen i Assyria - han låg utfyre Lakis med heile stridsmakti si - nokre av mennene sine til Jerusalem, til Esekias, Juda-kongen, og alle Juda-menner som var i Jerusalem, og let segja:
10  So segjer Sankerib, kongen i Assyria: Kva er det de set dykkar lit til, sidan de vert sitjande innestengde i Jerusalem?
11  Esekias vil de skal døy av hunger og torste; difor er det han lokkar dykk og segjer: Herren vår Gud skal berga oss for assyrarkongen.
12  Var det ikkje den same Esekias som hadde burt offerhaugane og altari hans og sa til Juda og Jerusalem: Det er berre eitt altar de skal tilbeda framfor og brenna røykjelse på?
13  Veit de ikkje kva eg og federne mine hev gjort med alle folki kring i landi? Hev vel dei gudane som folki kring i landi dyrkar, vore god til å berga landi sine for meg?
14  Kven av alle gudane åt desse folki som federne mine hev rudt ut, hev kunna berga folket sitt for meg? - og so skulde dykkar Gud kunna berga dykk for meg!
15  So lat no ikkje Esekias få dåra dykk! Lat han ikkje soleis få lokka dykk! Tru han ikkje! For ingen gud hjå noko folk eller i noko rike hev vore god til å berga folket sitt for meg eller federne mine; kor mykje mindre vil då dykkar gud kunna berga dykk for meg!
16  Og endå fleire ord tala mennene hans mot Herren Gud og mot Esekias, tenaren hans.
17  Han skreiv og eit brev til å hæda Herren, Israels Gud, og tala mot han; der stod: Likso lite som gudane åt dei folki som bur kring i landi, vann berga folki sine for meg, likso lite skal guden åt Esekias kunna berga sitt folk for meg.
18  Og dei ropa med høg røyst på jødisk mål til Jerusalems-folket som stod på muren; soleis tenkte dei å skræma og støkkja dei, so dei kunde få teke byen;
19  og dei tala um Jerusalems Gud på same vis som um gudane åt folki på jordi, dei som er laga av mannehand.
20  Då kong Esekias og profeten Esaias Amosson høyrde det, bad dei og ropa til himmelen.
21  Og Herren sende ein engel som tynte alle herkjempone og fyrstane og hovdingane i lægret åt assyrarkongen, so han med skam og vanæra laut fara heim att til sitt eige land. Då han so ein gong gjekk inn i templet åt guden sin, kom nokre av hans eigne søner og hogg han ned der med sverdet.
22  Soleis frelste Herren Esekias og Jerusalems-folket frå Sankerib, assyrarkongen, og frå alle andre fiendar og verna dei på alle kantar.
23  Det var mange som kom til Jerusalem med gåvor til Herren og med gilde eigneluter til Esekias, Juda-kongen; og han vart høgt æra hjå alle folkeslag etter dette.
24  Ved det leitet vart Esekias so sjuk at det stod um livet. Då bad han til Herren, og Herren svara han og gav han eit underfullt teikn.
25  Men Esekias gjorde ikkje lika for den velgjerningi som vart gjord imot han; hjarta hans vart fullt av ovmod, og difor kom det vreide vreide yver han og yver Juda og Jerusalem med.
26  Då audmykte Esekias seg og angra ovmodet sitt, både han og Jerusalems-folket, og Herrens vreide kom ikkje yver dei medan Esekias levde.
27  Esekias hadde vunne ovstor rikdom og æra. Han gjorde seg skattkammer, der han gøymde sylv og gull og dyre steinar og kryddor og skjoldar og allslags eigneluter;
28  han sette upp stabbur til å hava avlingane av korn og druvesaft og olje i, og fjøs til bufe av alle slag, og han la seg til buskap til fjøsi sine.
29  Like eins bygde han byar og fekk seg småfe og storfe i stor mengd; for Gud hadde gjeve han ovmykje gods.
30  Det var han - Esekias - som stengde det øvre utlaupet av Gihonvatnet og leidde vatnet ned vestanfor Davids-staden. I alt han tok seg fyre, hadde han lukka med seg,
31  soleis og den gongen då sendemennene kom frå Babel-fyrstane, som sende bod til han og vilde høyra um det underfulle teiknet som hadde hendt i landet; for at Gud då skildest med han, det var berre av di han vilde røyna han og få vita alt som budde i hjarta hans*.
32  Det som meir er å segja um Esekias og godverki hans, det stend skrive i syni åt profeten Esaias Amosson i boki um Juda- og Israels-kongane.
33  So for Esekias til federne sine og dei gravla han ved vegen som gjeng upp til gravene åt Davids etterkomarar. Alle Juda-mennene og Jerusalems-buane synte han stor æra ved avferdi hans. Manasse, son hans, vart konge etter han.
 
 
# Andre Krønikebok 33
1  Manasse var tolv år gamal då han fekk kongsnamn, og han sat konge i Jerusalem i fem og femti år.
2  Han gjorde det som Herren mislika, og fylgde dei avstyggelege skikkane åt dei heidningfolki som Herren hadde drive burt frå Israels-borni.
3  Han bygde upp att offerhaugane som Esekias, far hans, hadde rive ned, og reiste altar for Ba'alane og laga Astarte-bilete, og han tilbad og dyrka heile himmelheren.
4  Han bygde altar i Herrens hus, endå Herren hadde sagt: I Jerusalem skal namnet mitt bu til æveleg tid.
5  For heile himmelheren bygde han altar i båe fyregardane til Herrens hus.
6  Han let sønene sine ganga gjenom elden i Hinnomssons-dalen og for med spåkunster og varseltyding og trolldom og leigde folk som mana fram daudingar og spåvette; han gjorde mykje som Herren mislika, so han vekte hans vreide.
7  Det utskorne biletet som han hadde gjort, sette han i Guds hus, som Gud hadde sagt DET um til David og Salomo, son hans: I dette huset og i Jerusalem, som eg hev valt ut or alle Israels fylke, vil eg lata namnet mitt bu i all æva,
8  og eg vil aldri meir lata Israel fara heimlaus burt frå det landet eg etla fedrane deira - so sant dei berre legg vinn på å gjera alt det eg hev sett dei fyre, etter heile den lovi og alle dei bodi og fyresegnene dei fekk gjenom Moses.
9  Men Manasse førde Juda- og Jerusalems-folket på avveg, so dei gjorde endå meir vondt enn dei heidningfolki som Herren hadde rudt ut for Israels-borni.
10  Herren tala til Manasse og folket hans, men dei akta ikkje på det.
11  Difor let Herren herhovdingane åt assyrarkongen koma yver dei, og dei fanga Manasse med krokar og batt han med tvo koparlekkjor og førde han til Babel.
12  Men då han var stadd i naud, søkte han nåde hjå Herren sin Gud og audmykte seg djupt framfor sin fedre-Gud.
13  Og då han bad til Herren, let han seg beda; han høyrde den audmjuke bøni hans og let han få koma heim att til Jerusalem og få att riket sitt. Då sanna Manasse at det er Herren som er Gud.
14  Sidan bygde Manasse ein utmur for Davidsstaden vestanfor Gihon i dalen og til inngangen gjenom Fiskeporten; han let muren ganga ikring Ofel og gjorde han munaleg høg. I alle dei faste byane i Juda-riket sette han herhovdingar.
15  So hadde han burt or Herrens hus dei framande gudane og avgudsbiletet og alle altari han hadde reist på det fjellet der Herrens hus stod, og i Jerusalem, og kasta dei ut or byen.
16  Han reiste upp att Herrens altar og ofra takkoffer og lovoffer på det, og han sa til Juda-folket at dei skulde tena Herren, Israels Gud.
17  Sidan heldt vel folket heldt ved og ofra på haugane, men berre til Herren sin Gud.
18  Det som meir er å segja um Manasse og bøni hans til sin Gud og dei ordi sjåarane tala til han i namnet åt Herren, Israels Gud, det stend skrive i krønikeboki åt Israels-kongane.
19  Og bøni hans og korleis han vart bønhøyrd, og all syndi og utruskapen hans og dei stadene der han bygde offerhaugar og sette upp Astarte-bileti og dei utskorne bileti, fyrr han audmykte seg, det er det skrive um i krønikeboki åt Hosai.
20  So for Manasse til federne sine, og dei gravla han i huset hans, og Amon, son hans, vart konge etter han.
21  Amon var tvo og tjuge år gamal då han tok styret, og han sat tvo år konge i Jerusalem.
22  Han gjorde det som Herren mislika, liksom Manasse, far hans, hadde gjort; alle dei utskorne bileti som Manasse, far hans, hadde late gjera, dei ofra Amon til og dyrka dei.
23  Men han audmykte seg ikkje for Herren, som Manasse, far hans, hadde gjort. Han - Amon - auka heller syndeskuldi endå meir.
24  Mennene hans Amon svor seg saman mot han og drap han i hans eige hus.
25  Men landslyden hogg ned alle dei som hadde svore seg saman mot kong Amon, og so tok dei Josias, son hans, til konge i staden hans.
 
 
# Andre Krønikebok 34
1  Josias var åtte år gamal då han fekk kongsnamn, og han sat konge i Jerusalem i ein og tretti år.
2  Han gjorde det som rett var i Herrens augo, og for fram etter den vegen som David, ættefaren hans, hadde fylgt; han veik ikkje av anten til høgre eller til vinstre.
3  I åttande av kongedømet sitt, medan han endå var ein ungdom, tok han til å søkja Gud åt David, ættefaren sin, og i tolvte året tok han til å reinsa Juda og Jerusalem for offerhaugane og Astarte-bileti og dei utskorne og støypte bileti.
4  Dei reiv ned altari åt Ba'alane, medan han såg på det; solstolpane som stod uppå dei, hogg han ned, og Astarte-bileti og dei utskorne og støypte bileti slo han sund og knasa og strådde dusti av dei på gravene åt dei som hadde ofra til dei;
5  beini åt prestane brende han på altari deira. Soleis reinsa han Juda og Jerusalem.
6  Og rundt ikring i byane i Manasse- og Efra'ims- og Simeons-byane alt burt til Naftali røkte han etter i husi,
7  og han reiv ned altari og Astarte-bileti, og dei utskorne bileti slo han i knas, og alle solstolpane i heile Israel hogg sund; so snudde han heim att til Jerusalem.
8  I attande året av kongedømet sitt, medan han heldt på å reinsa landet og Herrens hus, sende han Safan Asaljason, Ma'aseja, byhovdingen, og Joah Joakasson, sogeskrivaren, av stad til å vøla på huset åt Herren hans Gud.
9  Då dei kom til Hilkia, øvstepresten, gav dei frå seg dei pengane som var komne inn til Guds hus, og som levitane som var dørstokkvaktarar, hadde samla inn frå Manasse og Efra'im og alle hine Israels-ættene og frå heile Juda og Benjamin og Jerusalems-buane;
10  og dei gav dei i hendene på dei som stod fyre arbeidet og hadde tilsyn med Herrens hus, og DEI gav dei til handverkarane som arbeidde i Herrens hus og skulde bøta brestene der og vøla på det -
11  til timbremennene og bygningsmennene til å kjøpa hoggen stein for og timber til bandstokkane og til å timbra upp att dei bygningane som Juda-kongane hadde late forfarast.
12  Mennene arbeidde trutt på verket. Nokre av levitane var sette til å hava tilsyn med dei; det var Jahat og Obadja av Merari-borni og Sakarja og Mesullam av kahatitane og alle dei levitane som skyna seg på spelgogner.
13  Dei hadde og rådvelde yver berarane og rettleidde alle handverkarane i kvart arbeid som låg fyre. Dessutan var nokre av levitane skrivarar og tilsynsmenner og dørvaktarar.
14  Då dei tok fram pengane som var innkomne til Herrens hus, fann Hilkias, presten, boki med Herrens lov, som var gjevi ved Moses.
15  Då tok Hilkia til ords og sa til Safan, riksskrivaren: Eg hev funne lovboki i Herrens hus. Og han gav boki til Safan.
16  Safan tok boki med seg til kongen og sa med det same frå korleis han hadde greidt ærendi si; han sa: Tenarane dine gjer alt det som er lagt på dei å gjera;
17  dei hev tømt ut alle pengane som fanst i Herrens hus, og gjeve dei i hendene på tilsynsmennene og dei som stend fyre arbeidet.
18  Og Safan, riksskrivaren, fortalde kongen at Hilkias, presten, hadde gjeve han ei bok, og han - Safan - las upp noko av henne for kongen.
19  Då kongen fekk høyra dei ordi som stod i lovi, reiv han sund klædi sine.
20  So tala han med Hilkias og med Akikam Safansson og Abdon Mikason og Safan, riksskrivaren, og Asaja, kongstenaren, og gav dei sovori fyresegn:
21  Gakk og spør Herren for meg og for dei som endå er att i Israel og Juda, um det som stend i den boki som no er funni! For stor er den vreiden som strøymer imot oss frå Herren av di federne våre ikkje hev halde seg etter Herrens ord og ikkje gjort alt det som er skrive i denne boki.
22  So gjekk Hilkias og dei andre som kongen sende av stad, til Hulda, profetkvinna, kona åt Sallum, son åt Tokhat Kasrason og hadde tilsyn med klæderomet; ho budde i Jerusalem, i nybyen. Dei bar upp målemnet sitt,
23  og ho svara: So segjer Herren, Israels Gud: Seg til den mannen som hev sendt dykk til meg:
24  So segjer Herren: Ja, eg vil føre ulukka yver denne staden og dei som bur her - alle dei forbanningane som er skrivne i den boki dei hev lese upp for Juda-kongen,
25  for di dei hev vend seg frå meg og brent røykjelse for andre gudar, so dei hev eggja meg til vreide med alt det som hendene deira hev laga. Harmen min skal strøyma mot denne staden, og han skal ikkje slokna.
26  Men Juda-kongen, som sende dykk til å spyrja Herren, skal de tala soleis til: So segjer Herren, Israels Gud, um dei ordi du hev høyrt:
27  Etter di hjarta ditt vart kløkkt, og du gjorde deg mjuk for Guds åsyn då du høyrde ordi hans mot denne staden og dei som bur her - etter di du gjorde deg mjuk for mi åsyn og reiv sund klædi dine og gret for mi åsyn, so hev eg og høyrt, segjer Herren.
28  So vil eg då lata deg fara til federne dine, so du i fred vert samla med dei i gravi di; dine augo skal ikkje sjå all den ulukka eg vil føra yver denne staden og dei som bur her. Med det svaret kom dei attende til kongen.
29  Då sende kongen bod og stemnde saman alle styresmennene i Juda og Jerusalem.
30  Sidan gjekk han upp i Herrens hus, og alle Juda-mennene og Jerusalems-buane fylgde han - prestane og levitane og alt hitt folket, både store og små - og han las upp for dei alt det som stod skrive i paktboki, den som var funni i Herrens hus.
31  So steig han - kongen - fram på staden sin og gjorde den pakti for Herrens åsyn at han vilde fylgja Herren og halda bodi og vitnemåli og fyresegnene av alt sitt hjarta og all sin hug - at han vilde leva etter paktordi, som stod skrivne i denne boki.
32  Han fekk kvar mann som fanst i Jerusalem og Benjamin til å ganga inn i pakti, og sidan gjorde Jerusalems-buane det som dei hadde i pakti si med Gud - sin fedre-Gud.
33  Josias fekk burt alle styggedomane frå alle dei landi som høyrde Israels-borni til, og han heldt alle som fanst i Israel, til å tena Herren sin Gud. So lenge han levde, veik dei ikkje utav vegen, men fylgde Herren, sin fedre-Gud.
 
 
# Andre Krønikebok 35
1  So heldt Josias påskehelg for Herren i Jerusalem, og fjortande dagen i fyrste månaden slakta dei påskelambet.
2  Han sette prestane inn i embeti deira og styrkte dei til tenesta i Herrens hus.
3  Og han sa til levitane, som var lærarar for heile Israel, og som var helga til Herren: Set den heilage kista i det huset som Salomo Davidsson, Israels konge, hev bygt. Det tarv ikkje bera noko på herdane meir. Ten no Herren dykkar Gud og Israel, folket hans!
4  Gjer dykk reiduge etter ættgreinene dykkar, i skifti dykkar, so som David, Israels konge, og Salomo, son hans, hev fyreskrive,
5  og stell dykk upp i heilagdomen etter ættgrein-flokkane åt brørne dykkar - ålmugen - soleis at det på kvar ættgrein-flokk kjem ein hop av ei levit-ættgrein!
6  So skal de slakta påskelambet, helga dykk og laga det til for brørne dykkar - det skal gjera som Herren hev sagt fyre gjenom Moses.
7  Josias gav ålmugen småfe tretti tusund småkrøter - lamb og kje - alt saman til påskeoffer for alle som var der, og like eins tri tusund naut; alt det gav kongen av eigedomen sin.
8  Og hovdingane hans gav friviljugt gåvor til folket, prestane og levitane; Hilkias og Sakarja og Jehiel, forstandarane for Guds hus, gav prestane tvo tusund seks hundrad småkrøter til påskeoffer og tri hundrad naut.
9  Og Konanja og Semaja og Netanel, brørne hans, og Hasabja og Je'iel og Josabad, dei øvste av levitane, gav levitane fem tusund småkrøter til påskeoffer og fem hundrad naut.
10  Soleis kom gudstenesta i sitt rette lag, og prestane stod på staden sin og like eins levitane etter skifti sine, soleis som kongen hadde sagt fyre.
11  Dei* slakta påskelambi, og prestane tok imot blodet og skvette det, og levitane flådde.
12  So skilde dei ifrå brennofferet*, og gav det til ålmugen etter ættgrein-flokkane deira, so dei kunde bera det fram for Herren, soleis som fyreskrive er i Moseboki; og sameleis for dei åt med storfeet.
13  Påskelambet steikte dei yver elden, som fyreskrive var, og offerkjøtet* koka dei i grytor og kjelar og pannor og bar det snøgt kring til heile ålmugen.
14  Sidan laga dei det til åt seg sjølve og prestane; for prestane - Arons-sønene - heldt på med å ofra feittstykki av brennofferi til det leid på natti; difor laga levitane det til åt seg sjølve og prestane, Arons-sønene.
15  Songarane, Asafs-sønene, stod på staden sin, soleis som David og Asaf og Heman og Jedutun, sjåaren åt kongen, hadde sagt fyre, og portvaktarane ved kvar sin port; dei trong ikkje ganga frå tenesta si; for brørne deira, dei andre levitane, laga til åt dei.
16  Soleis kom heile Herrens tenesta i sitt rette lag den dagen, og dei heldt påskehelg og bar fram brennoffer på Herrens altar, soleis som kong Josias hadde sagt fyre.
17  Dei Israels-borni som var med, høgtida den gongen påskehelgi og usyrdebrødhelgi i sju dagar.
18  Ei påskehelg som denne hadde ikkje vore haldi i Israel sidan den tidi då Samuel, profeten, levde, og ingen av Israels kongar hadde halde ei sovori påskehelg som den Josias no høgtidi saman med prestane og levitane og dei Israels-mennene som var der, og Jerusalems-buane.
19  Det var ikkje fyrr i attande året av Josias' kongedøme at ei sovori påskehelg vart haldi.
20  Ei tid etter at alt dette hadde gjenge fyre seg, og då Josias hadde fenge Guds hus i rett stand, gjorde Neko, kongen i Egyptar-land, ei herferd til Karkemis ved Frat. Og Josias drog ut imot han.
21  Då sende Neko bod til han og let segja: Kva vil du meg, Juda-konge? Det er ikkje mot deg eg kjem i dag, men mot det kongehuset som eg stødt ligg i strid med*, og Gud hev sagt at eg skal skunda meg. Lat vera å trassa Gud! Han er med meg. Stell deg ikkje so at han lyt tyna deg!
22  Men Josias vilde ikkje draga seg attende; han klædde seg ut og vilde strida - han lydde ikkje etter Nekos ord, som kom frå Guds munn, men drog frametter til det bar i hop med dei i Megiddodalen.
23  Då råma bogeskyttarane kong Josias, og kongen sa til sveinane sine: Før meg burt! Eg er hardt såra.
24  So lyfte sveinane han ned av vogni og flutte han yver i ei onnor vogn som han hadde med seg, og køyrde han til Jerusalem. Der døydde han. Han vart nedsett i gravstaden åt federne sine, og heile Juda og Jerusalem syrgde på Josias.
25  Jeremias kvad eit syrgjekvede um Josias, og alle songarane og songmøyane tala um Josias i syrgjekvedi sine, og det hev dei gjort til denne dag. Det vart sed i Israel å syngja desse kvedi, og dei finst uppskrivne millom syrgjekvedi.
26  Det som meir er å segja um Josias og godverki han gjorde, i samhøve med det som stend skrive i Herrens lov -
27  alt som er å segja um han, frå fyrst til sist, det stend skrive i boki um Israels- og Juda-kongane.
 
 
# Andre Krønikebok 36
1  So tok landslyden og gjorde Joakas, son åt Josias, til konge i Jerusalem etter far hans.
2  Joakas var tri og tjuge år gamal då han fekk kongsnamn, og han sat konge i Jerusalem i tri månader.
3  Men kongen i Egyptar-land sette han av, so han ikkje fekk råda i Jerusalem lenger, og kravde av landet ei bot på hundrad talent sylv og eit talent gull.
4  So gjorde han - Neko, egyptarkongen, Eljakim, bror hans, til konge yver Juda og Jerusalem og brigda namnet hans til Jojakim, men tok Joakas, bror hans, med seg til Egyptar-land.
5  Jojakim var fem og tjuge år gamal då han fekk kongsnamn, og han sat konge i Jerusalem i elleve år. Han gjorde det som Herren hans Gud mislika.
6  Nebukadnesar, kongen i Babel, gjorde ei herferd imot han og batt han med tvo koparlekkjor og vilde føra han til Babel.
7  Nokre av eignelutene i Herrens hus førde han - Nebukadnesar - til Babel og sette dei i templet sitt i Babel.
8  Det som meir er å segja um Jojakim og dei avstyggelege ting han gjorde, og alt anna vondt som fanst hjå han, det stend skrive i boki um Israels- og Juda-kongane. Jojakin, son hans, vart konge etter han.
9  Jojakin var attan år gamal då han fekk kongsnamn, og han sat konge i Jerusalem i tri månader og ti dagar. Han gjorde det som Herren mislika.
10  Ved årsskiftet sende kong Nebukadnesar herfolk og let dei føra han til Babel, og med han dei dyre eignelutene i Herrens hus; og han gjorde Sedekias, bror* hans, til konge yver Juda og Jerusalem.
11  Sedekias var ein og tjuge år gamal då han fekk kongsnamn, og han sat konge i Jerusalem i elleve år.
12  Han gjorde det som Herren hans Gud mislika; han audmykte seg ikkje for Jeremias, profeten, som tala ord frå Herrens munn.
13  Han gjorde og uppreist mot kong Nebukadnesar, som hadde late han sverja seg truskap ved Gud. Han var hardnakka og strid i hugen og vilde ikkje venda um til Herren, Israels Gud.
14  Alle hovdingane for prestane og landslyden forsynda seg og storleg og fylgde alle dei avstyggelege skikkane åt heidningfolki; og dei gjorde Herrens hus ureint, det som HAN hadde helga i Jerusalem.
15  Herren, deira fedre-Gud, sende dei seint og tidleg fyretolor med utsendingane sine; for han tykte synd i folket sitt og bustaden sin.
16  Men dei spotta Guds utsendingar og vanvyrde ordi hans og hædde profetane hans, til Herrens harme mot folket hans vart so stor at det ikkje fanst botevon meir.
17  So let Herren kaldearkongen draga ut imot dei, og HAN drap med sverdet dei unge mennene deira i det heilage huset deira; han sparte korkje svein eller møy, ikkje gamle eller gråhærde folk heller - Herren gav dei alle i hans hender.
18  Alle dei ting som fanst i Guds hus, både store og små, og skattane, både dei som var gøymde i Herrens hus, og dei som kongen og hovdingane hans åtte - alt tok han med seg til Babel.
19  Dei brende upp Herrens hus og reiv ned murane kring Jerusalem; alle slotti i byen sette dei og eld på, og alle dei dyre eignelutene som fanst der, vart øydelagde.
20  Dei som sverdet hadde leivt, førde han i utlægd til Babel. Der laut dei vera trælar for han og sønene hans; til dess persarriket fekk makti.
21  Soleis skulde det røynast, det ordet som Herren hadde tala gjenom Jeremias' munn - til dess landet hadde svara sabbatsåri sine; alt medan det låg audt, fekk det kvila - til sytti år var lidne.
22  So var det i fyrste styringsåret åt Kyros, kongen i Persia; då vekte Herren, som vilde at det skulde ganga fram det han hadde tala gjenom Jeremias' munn, slike tankar i Kyros, kongen i Persia, at han let ropa ut i heile sitt rike og endå til kunngjera i brev:
23  So segjer Kyros, kongen i Persia: Herren, Gud i himmelen, hev gjeve meg alle kongerike på jordi, og han hev sett meg fyre at eg skal byggja han eit hus i Jerusalem og Juda. Er det nokon av dykk som høyrer til folket hans, so vere Herren hans Gud med han, og han kann få fara dit!
 
 
# Esras bok 1
1  Det var i fyrste styringsåret åt Kyros, persarkongen; då vekte Herren, som vilde at det skulde ganga fram det han hadde tala gjenom profeten Jeremias' munn, slike tankar i Kyros, persarkongen, at han let ropa ut i heile sitt rike og endå til kunngjera i brev:
2  So segjer Kyros, kongen i Persia: Herren, Gud i himmelen, hev gjeve meg alle kongerike på jordi, og han hev sett meg fyre at eg skal byggja eit hus åt han i Jerusalem i Judea.
3  Er det nokon av dykk som høyrer til folket hans, so vere hans Gud med han, og han kann få fara upp til Jerusalem i Judea og byggja huset åt Herren, Israels Gud! Han er den Gud som bur i Jerusalem.
4  Og alle som endå er att av innflytjarane, skal folket som dei bur imillom på kvar stad, hjelpa med sylv og gull og lausøyre og bufe, umfram det som dei av godvilje gjev til Guds hus i Jerusalem.
5  Då budde dei seg til ferdi, ættehovdingane åt Juda og Benjamin og like eins prestane og levitane - alle som Gud hadde lagt den hugen i at dei vilde draga upp og byggja Herrens hus i Jerusalem.
6  Og alle grannane deira studde uppunder med sylvty og gull og lausøyre og bufe og dyre eigneluter, attåt alt det dei gav av godvilje.
7  Og kong Kyros let henta fram dei eignelutene som hadde vore i Herrens hus, og som Nebukadnesar hadde ført burt frå Jerusalem og sett inn i huset åt guden sin.
8  Dei let no Kyros, persarkongen, henta fram under tilsyn av Mitredat, skattmeisteren, og han talde dei upp og gav dei til Sesbassar*, Juda-hovdingen.
9  Talet på dei var: tretti gullfat, tusund sylvfat, ni og tjuge offerknivar,
10  tretti gullstaup, fire hundrad og ti sylvstaup av næstbeste slaget og tusund andre kjerald.
11  I alt var det fem tusund og fire hundrad kjerald av gull og sylv. Alt dette førde Sesbassar med seg då dei burtflutte for frå Babel heim til Jerusalem.
 
 
# Esras bok 2
1  No skal eg nemna dei mennene frå Judea-landet* som for heim etter dei hadde sete fangar i utlægdi - dei som Nebukadnesar, Babel-kongen, hadde flutt til Babel, og som no for heim att til Jerusalem og Judea, kvar til sin by;
2  dei kom dit saman med Serubabel, Josva, Nehemias, Seraja, Re'elaja, Mordekai, Bilsan, Mispar, Bigvai, Rehum og Ba'ana. - Her kjem manntalet yver Israels-lyden:
3  Paros-sønene, tvo tusund eit hundrad og tvo og sytti;
4  Sefatja-sønene, tri hundrad og tvo og sytti;
5  Arahs-sønene, sju hundrad og fem og sytti;
6  Pahat-Moabs-sønene av etterkomarane etter Josva og Joab, tvo tusund åtte hundrad og tolv;
7  Elams-sønene, eit tusund tvo hundrad og fire og femti;
8  Sattu-sønene, ni hundrad og fem og fyrti;
9  Sakkai-sønene, sju hundrad og seksti;
10  Bani-sønene, seks hundrad og tvo og fyrti;
11  Bebai-sønene, seks hundrad og tri og tjuge;
12  Asgads-sønene, eit tusund tvo hundrad og tvo og tjuge;
13  Adonikams-sønene, seks hundrad og seks og seksti;
14  Bigvai-sønene, tvo tusund og seks og femti;
15  Adins-sønene, fire hundrad og fire og femti;
16  Aters-sønene av Esekias-ætti, åtte og nitti;
17  Besai-sønene, tri hundrad og tri og tjuge;
18  Jora-sønene, hundrad og tolv;
19  Hasums-sønene, tvo hundrad og tri og tjuge;
20  Gibbars-sønene, fem og nitti;
21  Betlehems-sønene*, hundrad og tri og tjuge;
22  Netofa-mennene, seks og femti;
23  Anatot-mennene, hundrad og åtte og tjuge;
24  Asmavets-sønene, tvo og fyrti;
25  Kirjat-Arims-, Kefira- og Be'erots sønene, sju hundrad og tri og fyrti;
26  Rama- og Geba-sønene, seks hundrad og ein og tjuge;
27  Mikmas-mennene, hundrad og tvo og tjuge;
28  mennene frå Betel og Ai, tvo hundrad og tri og tjuge;
29  Nebo-sønene, tvo og femti;
30  Magbis-sønene, hundrad og seks og femti;
31  etterkomarane etter den andre Elam*, eit tusund tvo hundrad og fire og femti;
32  Harims-sønene, tri hundrad og tjuge;
33  mennene frå Lod, Hadid og Ono, sju hundrad og fem og tjuge;
34  Jeriko-sønene, tri hundrad og fem og fyrti;
35  Sena'a-sønene, tri tusund seks hundrad og tretti.
36  Av prestane: Jedaja-sønene av Josva-ætti, ni hundrad og tri og sytti;
37  Immers-sønene, eit tusund og tvo og femti;
38  Pashurs-sønene, eit tusund tvo hundrad og sju og fyrti;
39  Harims-sønene, tusund og syttan.
40  Av levitane: Josva- og Kadmiels-sønene av etterkomarane etter Hodavja, fire og sytti.
41  Av songarane: Asafs-sønene, hundrad og åtte og tjuge.
42  Av dørvaktar-ættene: Sallums-sønene, Aters-sønene, Talmons-sønene, Akkubs-sønene, Hatita-sønene, Sobai-sønene, i alt hundrad og ni og tretti.
43  Av tempelsveinane: Siha-sønene, Hasufa-sønene, Tabbaots-sønene,
44  Keros-sønene, Siaha-sønene, Padons-sønene,
45  Lebana-sønene, Hagaba-sønene, Akkubs-sønene,
46  Hagabs-sønene, Samlai-sønene, Hanans-sønene,
47  Giddels-sønene, Gahars-sønene, Reaja-sønene,
48  Resins-sønene, Nekoda-sønene, Gassams-sønene,
49  Ussa-sønene, Paseahs-sønene, Besai-sønene,
50  Asna-sønene, Me'unims-sønene, Nefisims-sønene,
51  Bakbuks-sønene, Hakufa-sønene, Harhurs-sønene,
52  Basluts-sønene, Mehida-sønene, Harsa-sønene,
53  Barkos-sønene, Sisera-sønene, Tamahs-sønene,
54  Nesiahs-sønene og Hatifa-sønene.
55  Av etterkomarane etter Salomos tenarar: Sotai-sønene, Hassoferets-sønene, Peruda-sønene,
56  Ja'ala-sønene, Darkons-sønene, Giddels-sønene,
57  Sefatja-sønene, Hattils-sønene, Pokeret-Hasseba'ims-sønene, Ami-sønene.
58  Alle tempelsveinane og etterkomarane etter Salomos tenarar var i alt tri hundrad og tvo og nitti.
59  No skal eg nemna dei som kom frå Tel-Melah, Tel-Harsa, Kerub, Addan og Immer, men ikkje kunde gjeva nokor greida på si ætt og sitt upphav - um dei høyrde til Israel eller ikkje.
60  Det var Delaja-sønene, Tobias-sønene og Nekoda-sønene, seks hundrad og tvo og femti,
61  og av preste-ættene Habaja-sønene, Hakkos-sønene og sønene åt Barsillai, han som hadde teke ei av døtterne åt Barsillai frå Gilead til kona og so hadde fenge namn etter dei.
62  Desse leita etter ættelistone sine, men dei fanst ikkje uppskrivne nokon stad; difor vart dei haldne for uverdige og utestengde frå prestedømet,
63  og landshovdingen* forbaud dei å eta av det høgheilage fyrr det stod fram ein prest som hadde urim og tummim**.
64  Heile lyden til var i alt tvo og fyrti tusund tri hundrad og seksti,
65  umfram tenarane og tenestgjentone; DEI var sju tusund tri hundrad og sju og tretti i talet. Det var og tvo hundrad songarar og songmøyar med dei.
66  Dei hadde sju hundrad og seks og tretti hestar, tvo hundrad og fem og fyrti muldyr,
67  fire hundrad og fem og tretti kamelar og seks tusund sju hundrad og tjuge asen.
68  Då dei kom til Herrens hus i Jerusalem, var det sume ættehovdingar som av fri vilje bar fram gåver til Guds hus, so det kunde verta reist att på den gamle staden sin.
69  Alt etter som dei hadde råd til, gav dei til arbeidskassa; soleis kom det inn ein og seksti tusund gulldarikar* og fem tusund sylvminor, dessutan hundrad prestekjolar.
70  Prestane og levitane busette seg i byane sine, og det same gjorde nokre av lyden og songarane og dørvaktarane og tempelsveinane, og heile Israel elles budde i byane sine.
 
 
# Esras bok 3
1  Då sjuande månaden kom, og Israels-borni hadde busett seg i byane sine, samla folket seg som ein mann i Jerusalem.
2  Josva Josadaksson med brørne sine, prestane, og Serubabel Sealtielsson og brørne hans tok til å byggja altaret åt Israels Gud, so dei kunde få bera fram brennoffer på det, soleis som det er fyreskrive i lovi åt Moses, gudsmannen.
3  Dei reiste altaret på den gamle staden sin - for dei var fenge av redsla i seg for folki som budde i bygdene rundt i kring - og dei bar fram brennoffer for Herren på det, både morgon- og kvelds-brennoffer.
4  So høgtida dei lauvhyttehelgi, soleis som fyreskrive er, og bar fram brennoffer dag for dag, i rette talet og på rette måten, kvar dag dei offeri som til høyrde.
5  Sidan ofra dei det dagvisse brennofferet og offeri som høyrde til nymåne-dagane og alle Herrens heilage høgtider, og like eins alle offer som nokon av fri vilje kom til Herren med.
6  Frå fyrste dagen i sjuande månaden tok dei til å bera fram brennoffer til Herren; då var endå ikkje grunnvollen lagd til Herrens tempel.
7  So gav dei pengar til steinhoggarane og timbremennene, og til sidonarane og Tyrus-mennene sende dei mat og drikke og olje, so dei skulde føra sedertimber ned frå Libanon og sidan sjøvegen til Joppe, etter det løyvet Kyros, persarkongen, hadde gjeve del.
8  Året etter dei var komne fram til Guds hus i Jerusalem, i den andre månaden, gjekk dei i veg med verket, både Serubabel Sealtielsson og Josva Josadaksson og dei andre prestane og levitane, brørne deira og alle dei som var komne til Jerusalem or utlægdi, og dei sette alle levitar som var tjuge år yver det, til å hava tilsyn med arbeidet på Herrens hus.
9  So kom då Josva med sønene og brørne sine og Kadmiel med sønene sine, etterkomarane etter Hodavja, og tok på seg å hava tilsyn med dei som arbeidde på Guds hus, og det same gjorde etterkomarane etter Henadad med sønene og brørne sine; dei høyrde og til levitane.
10  Og då bygningsmennene la grunnvollen til Herrens tempel, vart prestane stelte upp i embetsskrud med lurar og levitane av Asafs-ætti med cymblar; dei skulde prisa Herren, soleis som David, Israels-kongen, hadde sagt fyre.
11  Og dei song Herrens lov og pris, for di han er god, og hans miskunn mot Israel varer æveleg. Då sette heile folket i med eit høgt fagnadrop og lova Herren for di grunnvollen var lagd til Herrens hus.
12  Men mange av prestane, levitane og ættehovdingane - dei gamle som hadde set det fyrste huset - gret høgt då dei såg grunnvollen til dette huset vart lagd, medan mange andre jubla høgt av gleda.
13  Folket kunde ikkje skilja glede- og jubellåten frå ljoden av gråten; for folket jubla so høgt at ljomen høyrdest lang leid.
 
 
# Esras bok 4
1  Då uvenene åt Judas og Benjamins fekk spurt at dei som var komne heim or utlægdi, heldt på å byggja eit tempel for Herren, Israels Gud,
2  kom det til Serubabel og ættehovdingane og sa til dei: Lat oss få vera med dykk og byggja; for me søkjer dykkar Gud liksom de sjølve, og han hev me ofra til alt sidan Asarhaddon, assyrarkongen, levde, han som flutte oss hit!
3  Men Serubabel og Josva og dei andre ættehovdingane åt Israel svara: Det er ikkje råd at de og me kann vera saman um å reisa eit hus for vår Gud; me vil vera åleine um å byggja hus åt Herren, Israels Gud, soleis som Kyros, persarkongen, hev sagt oss fyre.
4  Sidan gjekk det so til at folket der i landet gjorde Juda-mennene huglause og skræmde dei burt frå byggjingi.
5  Og dei leigde folk til å leggja meinråder mot dei, so dei fekk gjort tiltaket deira til inkjes so lenge Kyros, persarkongen, levde, og sidan alt til Darius vart konge i Persia.
6  I styringstidi åt Ahasverus - i fyrstningi av kongedømet hans - skreiv dei ei klageskrift mot Juda- og Jerusalems-buane.
7  Og i Artaxerxes' dagar skreiv Bislam og Mitredat og Tabe'el og dei andre embetsbrørne hans eit brev til Artaxerxes, persarkongen. Brevet var skrive med syrisk skrift og umsett til syrisk.
8  Rehum, rådsherren, og Simsai, riksskrivaren, skreiv og eit brev mot Jerusalem til kong Artaxerxes, so lydande -
9  dei skreiv den gongen var Rehum, rådsherren, og Simsai, riksskrivaren, og dei andre embetsbrørne deira, dei frå Dina og Afarsatka, Tarpela, Persia, Erek, Babel, Susan, Deha og Elam
10  og dei andre folki som den store og namngjetne Osnappar hadde flutt burt og late busetja seg i Samaria-byen og elles i landet på hi sida* elvi, og so burtetter,
11  og her kjem no ei avskrift av det brevet som dei sende kong Artaxerxes -: Tenarane dine, mennene på hi sida elvi, og so burtetter.
12  Det skal kongen vita at dei jødane som for burt frå den staden der du bur, er komne hit til oss, til Jerusalem. Denne upprørshuga og vonde byen held dei no på å byggja upp att; dei gjer murane i stand og bøter grunnvollane.
13  No skal kongen vita at i fall denne byen vert uppatt-bygd og murane fullførde, so kjem folket dei ikkje til å svara skatt eller toll eller vegpengar, og det vil til sist verta til meins for kongane.
14  Etter di me no et salt frå kongsgarden, og det ikkje sømer seg for oss å sjå på at kongen lid skade, so sender me bod og gjer dette kunnigt for kongen.
15  For vert det granska etter i krønikebøkene åt federne dine, so vil du der finna og sjå at denne byen hev vore ein upprørshuga by, som hev valda mein for kongar og land, og at folket der frå uminnelege tider hev halde på og gjort uppreist; difor var det og byen vart lagd i øyde.
16  Me vil kongen skal vita at dersom denne byen vert uppatt-bygd og murane fullførde, so vil det enda med at du ikkje lenger hev nokon lut i landet på hi sida* elvi.
17  Kongen sende då sovoren bodskap til Rehum, rådsherren, og Simsai, riksskrivaren, og dei andre embetsbrørne deira, som budde i Samaria og dei andre bygdene på hi sida elvi: Heil og fred! og so burtetter.
18  Brevet som de sende oss, hev vorte lese greinleg for meg.
19  Eg sette folk til å granska etter, og dei fann ut at denne byen frå ævordsleg tid hev sett seg upp mot kongane, og at det jamleg hev vore gjort uppreist der og halde uppstyr.
20  Mektige kongar hev rådt i Jerusalem og havt velde yver alt landet på hi sida elvi, folket svara dei skatt og toll og vegpengar.
21  Gjev no påbod um at desse karane skal hindrast i arbeidet sitt, so den byen ikkje vert bygd upp att, fyrr det kjem påbod um det frå meg!
22  Og akta dykk at de ikkje gjer noko mistak i denne saki! Elles kunde skaden auka, so kongane kom til å lida tap.
23  Med same avskrifti av dette brevet frå kong Artaxerxes hadde vorte lese for Rehum og Simsai, riksskrivaren, og embetsbrørne deira, skunda dei seg av stad åt jødane i Jerusalem og hindra dei med vald og makt.
24  Då stogga arbeidet på Guds hus i Jerusalem, og det låg nede til andre året av kongedømet åt Darius, persarkongen.
 
 
# Esras bok 5
1  Haggai, profeten og Sakarias Iddoson, som og var profet, profetera for jødane som var i Judea og Jerusalem; i namnet åt Israels Gud profetera dei for dei.
2  Då tok Serubabel Sealtielsson og Josva Josadaksson med ein gong til å byggja Guds hus i Jerusalem, og Guds profetar var med dei og studde uppunder.
3  I same tidi kom Tatnai, som var landshovding på hi sida* elvi, og Setar-Bosnai og embetsbrørne deira til dei og sa til dei: Kven hev gjeve dykk lov til å byggja dette huset og fullføra denne muren?
4  Då sa me dei namni på dei mennene som reiste denne bygnaden?
5  Men augo åt deira Gud vakte yver styresmennene åt jødane, og dei* hindra dei ikkje i arbeidet medan det gjekk bod til Darius og kom brev attende um dette.
6  Her kjem ei avskrift av det brevet som Tatnai, landshovdingen på hi sida elvi, og Setar-Bosnai og embetsbrørne hans, afarsakitane, som budde på hi sida elvi, sende til kong Darius;
7  for dei sende han ei fråsegn, og i den stod det skrive: Heil og sæl, kong Darius!
8  Det skal kongen vita at me hev fare til Juda-landet*, til huset åt den store Gud. Det vert no bygt upp av store steinar, og bjelkar vert sette inn i veggene. Arbeidet vert gjort med umhug og hev god framgang under hendene deira.
9  So spurde me styresmennene der: Kven hev gjeve dykk lov til å byggja dette huset og fullføra denne muren?
10  Me spurde dei og kva dei heitte, so me kunde gjeva dei full greida og skriva upp namni på dei mennene som er hovdingen deira.
11  Og so var svaret dei gav oss: Me er tenarane åt han som er Gud i himmelen og på jordi, og me byggjer upp att det huset som vart reist her mange år fyre vår tid; det var ein stor konge i Israel som bygde og fullførde det.
12  Men fedrane våre for so åt at Gud i himmelen vart harm på dei; difor gav han dei i hendene på kaldearen Nebukadnesar, kongen i Babel, og han la dette huset i øyde og flutte folket til Babel.
13  Men i det fyrste året av kongedømet sitt i Babel baud kong Kyros at dette Guds hus skulde byggjast upp att.
14  Og dei eignelutene av gull og sylv som hadde høyrt til Guds hus, men som Nebukadnesar hadde havt burt or templet i Jerusalem og ført til templet i Babel, og dei let kong Kyros taka ut or templet i Babel, og dei vart gjevne i hendene på ein mann som heitte Sesbassar, som han hadde sett til landshovding.
15  Og han sa til han: Tak desse eignelutene og far av stad og set dei inn i templet i Jerusalem, og lat Guds hus verta reist att på den gamle staden sin!
16  So kom då denne Sesbassar og la grunnvollen til Guds hus i jerusalem, og sidan hev dei bygt på det til denne dag; men det er endå ikkje fullført.
17  Um no kongen so synest, so lat det verta granska etter i skattkammeret åt kongen der i Babel um det er so at kong Kyros hev bode å byggja dette Guds hus i Jerusalem, og so sende kongen bod og late oss vita kva som er viljen hans i denne saki!
 
 
# Esras bok 6
1  Då sette kong Darius nokre menner til å granska etter i arkivet, som var nedlagt i skattkammeret i Babel.
2  Og i borgi Ahmeta i Media-landet vart det funne ei bokrulla, som det var skrive soleis i: Til minne:
3  I det fyrste året av kongedømet sitt sende Kyros ut dette påbodet: Um Guds hus i Jerusalem: Det huset skal byggjast upp att, so det vert ein stad der folk kann bera fram offer. Grunnvollen skal leggjast på nytt. Sjølve huset skal vera seksti alner høgt og seksti alner breidt,
4  med tri lag store steinar og eitt lag nytt timber. Kostnaden skal greidast av kongehuset.
5  Like eins skal dei eignelutene av gull og sylv som høyrde til Guds hus, men som Nebukadnesar hadde burt or templet i Jerusalem og førde til Babel, gjevast attende, so dei kjem på sin rette stad att i templet i Jerusalem - du skal setja dei inn i Guds hus.
6  So lyt no du, Tatnai, landshovdingen på hi sida elvi, og du, Setar-Bosnai, embetsbrørne dykkar, afarsakitane, som bur på hi sida elvi, halda dykk burte derifrå.
7  Legg ikkje mein i vegen for arbeidet på dette Guds hus! Lat landshovdingen åt jødane og styresmennene deira få reisa dette Guds hus på staden sin!
8  Og so vil eg med det same hava sagt dykk fyre korleis de skal fara fram mot desse jødiske styresmennene, so dette Guds hus kann verta bygt: Dei utgiftene desse mennene hev, skal heilt og fullt greidast av dei innkomone som kongen fær av skatten frå landet på hi sida elvi, so arbeidet ikkje vert hindra.
9  Og alt som trengst, både kalvar og verar og lamb til brennoffer åt Gud i himmelen, og kveite, salt, vin og olje, skal sendast dei dag for dag utan skort, etter fyresegn frå prestane i Jerusalem,
10  so dei kann bera fram offer til ein god ange for Gud i himmelen og beda um eit langt liv for kongen og borni hans.
11  Det vil eg og hava sagt at um nokon gjer imot dette bodet, so skal dei rivast ein bjelke ut or huset hans, og den skal han hengjast upp på og neglast fast til, og huset hans skal gjerast til ein møkdunge, for di han hev fare soleis åt.
12  Gjev so at den Gud som hev late namnet sitt bu der, må slå ned alle kongar og folk som retter ut handi til å gjera imot dette bodet og vil øydeleggja Guds hus i Jerusalem! Eg, Darius, hev gjeve dette bodet; og alle lyt halda seg grant etter det.
13  So gjorde då Tatnai, landhovdingen på hi sida elvi, og Setar-Bosnai og embetsbrørne deira i alle måtar soleis som kong Dairus hadde fyreskrive.
14  Og styresmennene åt jødane heldt på med byggjingi og hadde god framgang, medan Haggai, profeten, og Sakarias Iddoson studde dei med profetordi sine. Dei bygde og fullførde arbeidet etter Israels Guds vilje og etter fyresegn frå Kyros og Dairus og Artaxerxes, persarkongen.
15  So vart då dette huset fullt ferdigt til tridje dagen i adar månad i sette styringsåret åt kong Dairus.
16  Og Israels-borni - prestane og levitane og alle dei andre som var komne heim att or utlægdi - heldt høgtid og vigde dette Guds hus med fagnad.
17  I den tempelvigsla ofra dei hundrad uksar, tvo hundrad verar, fire hundrad lamb og syndoffer for heile Israels tolv bukkar etter talet på Israels-ættene.
18  Og dei sette inn prestane etter skrifti deira og levitane etter flokkane deira til å syta for gudstenesta i Jerusalem, soleis som det var fyreskrive i Moseboki.
19  So held dei heimkomne påskehelg fjortande dagen i fyrste månaden.
20  For då hadde prestane og levitane reinsa seg og var alle som ein reine, so dei kunde slakta påskelambet for alle dei heimkomne og for brørne sine, prestane, og for seg sjølve.
21  Og Israels-borni åt påskelambet, både dei som var komne heim att or utlægdi, og alle som hadde skilt seg med ureinskapen åt dei heidningane som budde der i landet, og gjeve seg i lag med dei, av di dei vilde søkja Herren, Israels Gud.
22  Og dei heldt usyrdebrødhelgi med fagnad i sju dagar; for Herren hadde gledt dei og vendt hjarta åt Assur-kongen til dei, so han studde dei i arbeidet på Guds hus - huset åt Israels Gud.
 
 
# Esras bok 7
1  Ei tid etter at dette hadde hendt - medan Artaxerxes rådde yver Persarriket - drog Esra upp frå Babel. Han var son åt Seraja, som var son åt Asarja, son åt Hilkias,
2  son åt Sallum, son åt Sadok, son åt Akitub,
3  son åt Amarja, son åt Asarja, son åt Merajot,
4  son åt Serahja, son åt Ussi, son åt Bukki,
5  son åt Abisua, son åt Pinehas, son åt Eleasar, son åt Aron, øvstepresten.
6  Han var ein skriftlærd mann, denne Esras, kunnig i Moselovi, den som Herren, Israels Gud, hadde gjeve. Kongen gav han alt det han bad um; for Herren hans Gud heldt si hand yver han.
7  Nokre av Israels-borni og av prestane, levitane, songarane, dørvaktarane og tempelsveinane drog med han upp til Jerusalem; det var i sjuande året av kongedømet åt Artaxerxes.
8  Han kom til Jerusalem i femte månaden av sjuande styringsåret åt kongen.
9  For fyrste dagen i fyrste månaden tok han til å fyrebu ferdi frå Babel, og fyrste dagen i femte månaden kom han til Jerusalem; for hans Gud heldt si gode hand yver han.
10  For Esras hadde lagt all sin hug til å granska Herrens lov og halda seg etter henne og til å læra folk lov og rett i Israel.
11  Her kjem no ei avskrift av det brevet som kong Artaxerxes gav Esras, den skriftlærde presten, som var kunnig i dei bodordi og lovene som Herren hadde gjeve Israel:
12  Artaxerxes, kongen yver kongane, til Esras, presten, han som er grunnlærd i lovi åt Gud i himmelen, og so burtetter.
13  Frå meg hev det gjenge ut bod um at alle dei av Israels-lyden og av prestane og levitane deira som held til i riket mitt og hev hug til å fara til Jerusalem, kann få fara med deg,
14  etter di kongen og dei sju rådgjevarane* hans sender deg av stad til å røkja etter korleis det stend til i Judea og Jerusalem med umsyn på lovi åt din Gud, den som du hev i hende,
15  og til å føra dit det sylvet og gullet som kongen og rådgjevarane hans av godvilje hev gjeve Israels Gud, han som hev bustaden sin i Jerusalem,
16  sameleis alt sylv og gull som du kann få i heile Babel-landet, og dei friviljuge gåvone som folket og prestane vil gjeva til huset åt sin Gud i Jerusalem.
17  Difor skal du for desse pengane med umhug kjøpa uksar og verar og lamb med dei matofferi og drykkofferi som høyrer til, og du skal ofra dei på altaret i huset åt dykkar Guds i Jerusalem.
18  Det du og brørne dine tykker det rettast å gjera med det sylvet og gullet som vert att, det må de gjera soleis som dykkar Gud vil.
19  Men dei ting som du fær til tempeltenesta i huset åt din Gud, dei skal du gjeva frå dei for augo åt Jerusalems Gud.
20  Er det eller noko som trengst til huset åt din Gud, og som det fell på deg å kosta, so skal du lata skattkammeret åt kongen greida utgiftene.
21  Og frå meg, kong Artaxerxes, hev det bodet gjenge ut til alle skattmeistrane på hi sida elvi: Alt det presten Esras bed dykk um - han som er kunnig i lovi åt Gud i himmelen - det skal de gjera og gjeva fullt ut,
22  alt til hundrad talent sylv, hundrad kor kveite, hundrad bat vin og hundrad bat olje, og salt utan fyreskrive mål.
23  Alt det som Gud i himmelen segjer fyre, det skal i fullt mål gjerast for huset åt Gud i himmelen, so det ikkje skal koma vreide yver riket åt kongen og sønene hans.
24  Og det let me dykk vita at ingen skal hava makt til å leggja skatt, toll eller vegpengar på nokon av prestane, levitane, songarane, dørvaktarane, tempelsveinane eller nokon annan som hev tenesta i dette Guds hus.
25  Og du, Esras, skal etter den visdom du hev fenge i varveitsla av din Gud, setja inn domarar og lovkunnige menner, som skal skifta rett åt alt folket på hi sida elvi - alle dei som kjenner lovene åt din Gud; og er det nokon som ikkje kjenner dei, so skal dei læra han å kjenna dei.
26  Og kvar den som ikkje held seg etter lovi åt din Gud lovi åt kongen, han skal det haldast rettvis dom yver, so han anten lyt lata livet eller verta utlæg eller fær bot eller kjem i fangehuset.
27  Lova vere Herren, vår fedre-Gud, som la slikt i hugen åt kongen, so Herrens hus i Jerusalem kunde verta prydt,
28  og som laga det so at kongen og rådgjevarane hans og alle dei mektige hovdingane hjå kongen fekk godvilje for meg! Sjølv kjende eg meg sterk, av di Herren min Gud heldt si hand yver meg, og eg samla nokre av ættehovdingane i Israel og fekk dei til å draga upp saman med meg.
 
 
# Esras bok 8
1  No skal eg nemna dei ættehovdingane som drog med meg upp frå Babel medan Artaxerxes rådde for riket, og eg skal nemna ættene dei høyrde til:
2  Av Pinhas-sønene Gersom; av Itamars-sønene Daniel; av Davids-sønene Hattus;
3  av Sekanja-sønene - av Paros-sønene - Sakarja, og med han vart hundrad og femti menner uppskrivne i ættetavla;
4  av Pahat-Moabs-sønene Eljoenai Serahjason, og med han tvo hundrad menner;
5  av Sekanja-sønene Jahasiels son, og med han tri hundrad menner;
6  av Adins-sønene Ebed Jonatansson, og med han femti menner;
7  av Elams-sønene Jesaja Ataljason, og med han sytti menner;
8  av Sefatja-sønene Sebadja Mikaelsson, og med han åtti menner;
9  av Joabs-sønene Obadja Jehielsson, og med han tvo hundrad og attan menner;
10  av Selomits-sønene Josifjas son, og med han hundrad og seksti menner;
11  av Bebai-sønene Sakarja Bebaison, og med han åtte og tjuge menner;
12  av Asgads-sønene Johanan Hakkatansson, og med han hundrad og ti menner;
13  av Adonikams-sønene nokre som kom sidan* - dei heitte Elifelet, Je'iel og Semaja - og med dei seksti menner;
14  av Bigvai-sønene Utai og Sabbud og med dei sytti menner.
15  Eg samla dei attmed den elvi som renn til Ahava; der låg me i læger tri dagar. Men då eg gav gaum på folket og prestane, fann eg ingen av Levi-sønene der.
16  Då sende eg bod etter Elieser og Ariel og Semaja og Elnatan og Jarib og Elnatan og Natan og Sakarja og Mesullam, som alle var ættehovdingar, og Jojarib og Elnatan, som var lærarar,
17  og bad dei fara ut til Iddo, gjævaste mannen i Kasifja, og eg sa dei fyre korleis dei skulde tala til Iddo og bror hans, tempelsveinane i Kasifja, for å få dei til å sende oss tenestmenner for huset åt vår Gud.
18  Og etter di Gud heldt si gode hand yver oss, sende dei oss ein vitug mann som heitte Serebja, ein av etterkomarane etter Mahli, son åt Levi Israelsson, og sønene og brørne hans, attan i talet,
19  og Hasabja og med han Jesaja av Merari-ætti, brørne hans og sønene deira, tjuge i talet,
20  og av tempelsveinane som David og hovdingane hadde sett til å tena levitane, tvo hundrad og tjuge sveinar, som alle var nemnde på namn.
21  So lyste eg til ei fasta der, attmed Ahava-elvi, so med skulde audmykja oss for vår Guds åsyn og beda han um ei lukkeleg ferd for oss og borni våre og all eigedomen vår.
22  For eg skjemdest å beda kongen um hermenner og hestfolk til å hjelpa oss mot fiendar på vegen, sidan me hadde sagt til kongen: Vår Gud held si hand yver alle som søkjer han, og let det ganga dei vel, men hans makt og hans vreide er yver alle som fell ifrå han.
23  So fasta me då og bad vår Gud um hjelp, og han høyrde bøni vår.
24  Sidan skilde eg ut tolv av dei øvste prestane og so Serebja, Hasabja med ti av brørne deira;
25  og eg vog upp åt dei sylvet og gullet og eignelutene - den reida som kongen og rådgjevarane og hovdingane hans og alle dei Israels-mennene som budde der, hadde gjeve til huset åt vår Gud.
26  Eg vog upp åt dei seks hundrad og femti talent sylv og sylvkoppar, verde hundrad talent, og attåt det hundrad talent gull
27  og tjuge gullstaup, verde tusund darikar, og tvo fat av fin skinande kopar, dyre som gull.
28  Og eg sa til dei: De er helga til Herren, og eignelutene er helga til han, og sylvet og gullet er ei friviljug gåva til Herren, dykkar fedre-Gud.
29  Tak no vel vare på det til dess de kann vega det ut att i Jerusalem for augo åt dei øvste prestane og levitane og ættehovdingane åt Israel, i kovane i Herrens hus.
30  So tok prestane og levitane imot det uppvegne sylvet og gullet og eignelutene for å føre det til Jerusalem, til huset åt vår Gud.
31  Tolvte dagen i fyrste månaden tok me ut frå Ahava-elvi og drog av stad til Jerusalem, og vår Gud heldt si hand yver oss og berga oss frå fiendar som vilde taka på oss eller låg på lur mot oss på vegen.
32  Då me kom til Jerusalem, kvilde me i tri dagar.
33  Fjorde dagen vart sylvet og gullet saman med alle eignelutene vege i huset åt vår Gud og gjeve yver til Meremot Uriason, presten; Eleasar Pinhasson var med han og tok imot det like eins Josabad Josvason og Noadja Binnuison, levitane.
34  Alt vart yvergjeve etter tal og vekt, og heile vekti vart samstundes uppskrivi.
35  Dei som hadde sete fangar og no var komne heim att or utlægdi, bar fram brennoffer for Israels Gud; dei bar fram tolv uksar for heile Israel, seks og nitti verar, sju og sytti lamb og tolv syndoffer-bukkar - alt saman til brennoffer åt Herren.
36  Sidan bar dei påbod frå kongen fram til jarlane og landshovdingane hans på hi sida* elvi, og sidan hadde dei umsut både for folket og for Guds hus.
 
 
# Esras bok 9
1  Som no alt dette var fullført, kom hovdingane til meg og sa: Korkje Israels-lyden eller prestane og levitane hev gjort som dei skulde og skilt seg frå folki kring i landi - kana'anitanea, hetitane, ferisitane, jebusitane, ammonitane, moabitane, egyptarane og amoritane - for den styggedomen skuld som dei fer med.
2  For dei hev teke konor åt seg og sønene sine millom døtterne deira, so den heilage ætti hev blanda seg med folki i landet, og hovdingane og forstandarane hev vore dei fyrste til å fara med sovoren utruskap.
3  Då eg høyrde det, reiv eg sund kjolen min og kappa mi, reiv hår av hovud og skjegg og sat der so full av sorg at eg kunde ikkje segja eit ord.
4  Då samla dei seg ikring meg alle dei som for Israels Guds ord var forstøkte yver utruskapen åt heimkomarane; men eg sat der mållaus og syrgde alt til kveldsofferet skulde berast fram.
5  Då tidi for kveldsofferet var komi, reis eg upp av syrgjesessen min i den sundrivne kjolen og kappa; so kasta eg meg på kne og breidde ut hendene mine mot Herren min Gud
6  og sa: Min Gud! Eg skjemmest og blygjest å lyfta mitt andlet mot deg, min Gud! For misgjerningane våre er so mange at dei stig yver hovudet, og skuldi vår er so stor at ho når til himmels.
7  Alt ifrå dagane åt federne våre og til denne dag hev me vore i stor skuld, og for misgjerningane våre hev me med kongane og prestane våre vorte gjevne i hendene på framande kongar, under sverdet, i utlægdi, til herjing og vanæra, som det syner seg på denne dag.
8  Men no hev det eit lite bel vore vist oss miskunn av Herren vår Gud, med di han hev leivt oss ein flokk som er frelst, og gjeve oss eit fotfeste på den heilage staden sin, so han, vår Gud, kunde gjera augo våre bjarte og gjeva oss ein liten kveik i trældomen vår.
9  For trælar er me; men vår Gud hev ikkje slept oss i trældomen vår; han hev laga det so at persarkongane fekk godvilje for oss, so dei gav oss mod og kraft til å byggja upp att huset åt vår Gud og reisa det or røysane og gav oss ein hegna bustad i Juda og Jerusalem.
10  Men kva skal me no, vår Gud, segja etter alt dette? For me hev vanakta bodi dine,
11  dei som du gav gjenom tenarane dine, profetane, då du sa: Det landet de dreg inn i og skal leggja under dykk, er eit land som hev vorte ureint for skuld ureinskapen åt dei framande folki og for skuld all styggedomen som dei i sin ureinskap hev fyllt det med frå ende til annan.
12  So gjev då ikkje døtterne dykkar burt til sønene deira, og lat ikkje sønene dykkar få gifta seg med døtterne deira! Tenk aldri på deira velferd og lukka! Då skal de verta sterke og få njota alt det gode som finst i landet, og lata borni dykkar få det til odel og eiga for tid og æva.
13  Skulde me då no etter alt det som hev kome yver oss for dei vonde gjerningane våre og den store skuldi vår - endå du, vår Gud, hev spart oss og refst oss mykje mindre enn misgjerningane våre var verde, og late ein flokk av oss som denne her verta frelst -
14  skulde me no på nytt lag brjota bodi dine og hava samgifte med folk som fer med sovoren styggedom? Laut du ikkje då harmast på oss, so du heiltupp gjorde ende på oss, og ingen vart att eller kom undan?
15  Herre, Israels Gud! Du er rettferdig; for det er berre att ein liten flokk av oss som er frelst, soleis som det syner seg i dag. Sjå no ligg me her for di åsyn i vår syndeskuld; for etter det som no hev hendt, kann ingen verta standande for deg.
 
 
# Esras bok 10
1  Som no Esras låg gråtande på marki framfor Guds hus og bad og skrifta, samla det seg kring han ein ovstor flokk av Israels-lyden, både karar og kvinnor og born; for folket gret og sårt.
2  Og Sekanja Jehielsson, ein av Olams-sønene, tok til ords og sa til Esra: Me hev fare svikfullt åt mot vår Gud og ført framande kvinnor heim - kvinnor som høyrer til dei andre folki her i landet; men endå finst det ei von for Israel i denne saki.
3  So lat oss no gjera ei pakt med vår Gud at me skal senda frå oss alle desse kvinnone og borni som dei hev fenge, soleis som Herren vil det og dei mennene som hev age for bodet frå vår Gud, og lat oss fara fram etter lovi!
4  Ris upp! For det er du som lyt syta for dette, og me skal hjelpa deg; ver hugheil og set det i verk!
5  Då reis Esras upp og bad dei øvste prestane og levitane og hovdingane for heile Israel gjera eiden på at dei skulde fara åt som sagt var; og dei gjorde eiden på det.
6  So gjekk Esras burt frå tunet framfyr Guds hus og inn i kammerset åt Johanan Eljasibsson. Og då han var komen dit, var han ikkje god til å eta eller drikke, av di han syrgde so yver utruskapen åt dei heimkomne.
7  Sidan lot dei ropa ut i Judea og Jerusalem millom alle heimkomarane at dei skulde samlast i Jerusalem;
8  og var det nokon som ikkje kom innan tri dagar - det var den tidi hovdingane og styringsmennene hadde sett - so skulde alt godset hans verta bannlyst, og sjølv skulde han verta utskild or heimkomar-lyden.
9  Alle Juda- og Benjamins-mennene samla seg no innan tridje dagen - det var tjugande dagen i niande månaden - og alt folket sat på torget attmed Guds hus og skalv både for den saki som var på tale, og for regnbyone skuld.
10  Då reis Esras, presten, upp og sa til dei: De hev fare svikfullt åt og ført heim framande kvinnor; soleis hev de auka Israels skuld.
11  So skrifta no for Herren, Gud åt federne dykkar, og gjer som han vil! Skil dykk frå dei andre folki som held til her i landet, og frå dei framande kvinnor!
12  Og heile lyden svara med høg røyst: Det er vår skyldnad å gjera soleis som du hev sagt.
13  Men folket er mangment, og no er det regntidi; me orkar ikkje å standa her ute, og dette er eit arbeid som ikkje kann greidast på ein dag eller tvo; for det er mange av oss som hev synda i dette stykket.
14  Hovdingane våre må gjera vel å stiga i staden åt heile folket, og alle som eig heime i byane våre, og som hev ført heim framande kvinnor, må møta fram til fastsette tider saman med styresmennene og domarane i kvar by, til dess me fær vendt ifrå oss vår Guds vreide, som logar imot oss so lenge denne saki stend på.
15  Det var berre Jonatan Asaelsson og Jahseja Tikvason som sette seg imot dette, og Mesullam og leviten Sabbetai heldt med dei.
16  Dei heimkomne gjorde som sagt var, og valde Esras og nokre menner som var hovdingar for kvar si ættgrein, og som alle vart nemnde på namn; dei kom saman den fyrste dagen i den tiande månaden til å granska saki,
17  og innan fyrste dagen i fyrste månaden kunde dei gjeva full greida på alt som var å segja um dei mennene som hadde gift seg med framande kvinnor.
18  Millom prestesønene fanst det nokre som hadde gift seg med framande kvinnor; det var: av sønene og brørne åt Josva Josadaksson: Ma'aseja og Elieser og Jarib og Gedalja;
19  dei gav handi på at dei skulde senda frå seg konone sine og ofra ein ver av flokken til skuldoffer for den skuldi dei hadde drege på seg;
20  av Immers-sønene var det Hanani og Sebadja;
21  av Harims-sønene Ma'aseja og Elias og Semaja og Jehiel og Ussia;
22  av Pashur-sønene Eljoenai, Ma'aseja, Ismael, Netanel, Josabad og Elasa.
23  Av levitane var det Josabad og Sime'i og Kelaja - det er den same som Kelita - Petaja, Juda og Elieser;
24  av songarane Eljasib; av dørvaktarane Sallum og Telem og Uri.
25  Av hitt Israels-folket var det: av Paros-sønene Ramja og Jissija og Malkija og Mijamin og Eleasar og Malkija og Benaja;
26  av Elams-sønene Mattanja og Sakarja og Jehiel og Abdi og Jeremot og Elia;
27  av Sattu-sønene Eljoenai, Eljasib, Mattanja og Jeremot og Sabad og Asisa;
28  av Bebai-sønene Johanan, Hananja, Sabbai, Atlai;
29  av Bani-sønene Mesullam, Malluk og Adaja, Jasub og Seal og Jeremot;
30  av Pahat-Moabs-sønene Adna og Kelal, Benaja, Ma'aseja, Mattanja, Besalel og Binnui og Manasse;
31  og so Harims-sønene: Elieser, Jissija, Malkija, Semaja, Simeon,
32  Benjamin, Malluk og Semarja;
33  av Hasums-sønene Mattenai, Mattatta, Sabad, Elifelet, Jeremai, Manasse og Sime'i;
34  av Bani-sønene Ma'adai, Amram og Uel,
35  Benaja, Bedeja, Keluhi,
36  Vanja, Meremot, Eljasib,
37  Mattanja, Mattenai og Ja'asu
38  og Bani og Binnui, Sime'i,
39  og Selemja og Natan og Adaja,
40  Maknadbai, Sasai, Sarai,
41  Asarel, Selemja, Semarja,
42  Sallum, Amarja, Josef;
43  av Nebo-sønene: Je'iel, Mattitja, Sabad, Sebina, Jaddu, Joel og Benaja.
44  Alle desse hadde gift seg med framande kvinnor, og millom dei var det sume som hadde fenge born.
 
 
# Nehemjas bok 1
1  Soga åt Nehemias Hakaljason. I kislev månad, i tjugande året*, medan eg var i Susan-borgi,
2  bar det so til at Hanani, ein av brørne mine, kom dit saman med nokre andre menner frå Juda-landet*. Eg spurde dei då korleis det stod til med jødane - dei som hadde vore fangar, men endå var i live og hadde berga seg heim - korleis det stod til i Jerusalem.
3  Dei svara: Dei som att er av fangane, og som no bur i det landet, lid stor naud og vanæra. Muren kring Jerusalem er nedbroten, og portane er uppbrende.
4  Då eg fekk høyra slike tidender, sette eg meg ned og gret og syrgde i dagevis, og eg fasta og bad for åsyni åt Gud i himmelen;
5  eg sa: Å Herre Gud i himmelen, du store og agelege Gud, du som held di pakt og held uppe di miskunn mot dei som elskar deg og held bodi dine!
6  Lat øyra ditt vera grannhøyrt og augo dine opne, so du høyrer på bøni åt tenaren din, den som eg no bed for di åsyn dag og natt for Israels-borni, tenarane dine, medan eg sannar syndene som me - Israels-borni - hev gjort mot deg! Både eg og farsætti mi hev synda;
7  me hev fare ille åt mot deg og ikkje halde dei bodi og lovene og fyresegnene som du kunngjorde for Moses, tenaren din.
8  Kom i hug det ordet som du tala til Moses, tenaren din, då du sa: Fer de svikfullt åt, so vil eg spreida dykk millom folki;
9  men vender de um til meg og held bodi mine og lever etter dei, då skal eg, um so dei burtdrivne bland dykk er utmed verdsens ende, samla dei derifrå og føra dei til den staden eg hev valt til bustad åt namnet mitt.
10  Dei er då tenarane dine og folket ditt, som du hev fria ut med di store makt og di sterke hand.
11  Å Herre, lat øyra ditt vera grannhøyrt for bøni åt tenaren din og bøni åt tenarane dine, dei som gjerne vil ottast namnet ditt! Lat tenaren din hava lukka med seg i dag, og stell det so at han møter miskunn hjå denne mannen! - Eg var den gongen skjenkjarmeister hjå kongen.
 
 
# Nehemjas bok 2
1  Ein dag i nisan månad, i tjugande året av kongedømet åt Artaxerxes høvde det so at det var sett vin fram for kongen; eg tok og rette han vinen, og han hadde allstødt havt godvilje for meg.
2  Då sa kongen til meg: Kvifor er du so sturen? Du er då ikkje sjuk; dette kann ikkje vera anna enn hjartesut. Då vart eg svært redd,
3  og eg sa til kongen: Gjev kongen må leva æveleg! Lyt eg ikkje vera sturen når han ligg i øyde den byen som gøymer gravene åt fedrane mine, og portane der er uppbrende?
4  Kongen sa: Kva er det då du ynskjer? Då bad eg til Gud i himmelen,
5  og so sa eg til kongen: Um kongen so synest, og du hev godvilje for tenaren din, so bed eg at du vil lata meg få fara til Juda-landet, til den byen der gravene åt federne mine er, so eg kann byggja han upp att.
6  Då spurde kongen meg, medan dronningi sat innmed han: Kor lenge kjem ferdi di til å vara, og når kjem du att? Kongen tykte vel um saki og gav meg lov til å fara, då eg hadde nemnt ei viss tid for han.
7  So sa eg til kongen: Um kongen so synest, so lat meg få med brev med til landshovdingane på hi sida elvi* at dei skal lata meg få fara igjenom landi sine, til eg kjem til Juda-landet,
8  like eins eit brev til Asaf - han som hev tilsyn med skogane åt kongen - at han skal gjeva meg bjelkar til å timbra upp att portane i den borgi som høyrer til templet, og portane i bymuren og til det huset eg skal bu i. Og kongen gav meg det; for min Gud heldt si gode hand yver meg.
9  So kom eg til landshovdingane på hi sida elvi og flidde dei brevi frå kongen. Kongen hadde og sendt herhovdingar og hestfolk med meg.
10  Men då Sanballat, horoniten, og Tobias, den ammonitiske tenestmannen, fekk spurt dette, tykte dei det var ovende harmeleg at det hadde kome ein som vilde stella det vel for Israels-borni.
11  So kom eg til Jerusalem, og då eg hadde vore der tri dagar,
12  tok eg ut um natti med nokre få menner; men eg hadde ikkje nemnt med noko menneske kva min Gud hadde gjeve meg i hugen å gjera for Jerusalem; kløvdyr hadde eg ikkje med meg anna det dyret eg reid på.
13  Eg drog då um natti ut gjenom Dalporten og burtimot Drakekjelda og kom til Møkporten. Eg såg på Jerusalems-murane som var nedrivne, og på portane som var uppbrende.
14  So reid eg yver åt Kjeldeporten og til Kongedammen; men der var det ikkje råd for dyret å koma fram med meg.
15  So tok eg same natti uppigjenom dalen og såg på muren, men snudde so um og kom attende gjenom Dalporten.
16  Forstandarane visste ikkje kvar eg hadde vore, eller kva eg tok meg fyre; for eg hadde endå ikkje nemnt noko, korkje med jødane eller med prestane eller stormennene eller forstandarane eller dei andre som hadde med arbeidet å gjera.
17  Men no sa eg til dei: De ser sjølve kor ille me er stelte - at Jerusalem ligg i øyde, og byportane er herja av elden. Kom, lat oss byggja upp att muren kring Jerusalem, so me ikkje lenger skal vera til spott og spe!
18  Og eg fortalde dei korleis min Gud hadde halde si gode hand yver meg, og like eins kva kongen hadde sagt til meg. Då sa dei: Me vil ganga i veg og byggja. Og dei tok av all si makt på med det gode verket.
19  Men då Sanballat, horoniten, og Tobias, den ammonitiske tenestmannen, og Gesem, arabaren, fekk spurt det, spotta dei oss og synte oss vanvyrdnad; dei sa: Kva er det de gjer der? Vil de gjera uppreist mot kongen?
20  Då svara eg dei so: Gud i himmelen, han vil lata det lukkast for oss, og me, tenarane hans, vil ganga i veg og byggja; men de hev ingen lut og ingen rett og inkje ettermæle i Jerusalem.
 
 
# Nehemjas bok 3
1  Eljasib, øvstepresten, og brørne hans, prestane, gjekk no i veg og bygde Saueporten; dei vigde han og sette inn dørene. So heldt dei fram til Meatårnet - det vigde dei og - og til Hananeltårnet.
2  Jamsides med dei bygde Jeriko-mennene og jamsides med dei Sakkur Imrison.
3  Sena'a-borni bygde Fiskeporten; dei timbra han upp og sette inn dører med lås og slåer.
4  Jamsides med dei arbeidde Meremot, son åt Uria Hakkosson, jamsides med han Mesullam, son åt Berekja Mesesabelsson, og jamsides med han Sadok Ba'anason.
5  Jamsides med dei arbeidde Tekoa-folket; men stormennene deira bøygde ikkje nakken under arbeidet for Herren sin.
6  Jojada Paseahsson og Mesullam Besodjason vølte Gamleporten; dei timbra han upp og sette inn dører med lås og slåer.
7  Jamsides med dei arbeidde Melatja, gibeoniten, og Jadon, meronotiten, med mennene frå Gibeon og Mispa, som sokna under domstolen åt landshovdingen på hi sida* elvi.
8  Jamsides med dei arbeidde Ussiel Harhajason, ein gullsmed, og jamsides han Hananja, ein av salvelagarane. Det neste stykket av Jerusalems-muren let dei vera, alt burt til Breidemuren*.
9  Jamsides med dei arbeidde Refaja Hursson, som var hovding yver halve Jerusalems-kverven.
10  Jamsides med han arbeidde Jedaja Harumafsson, midt for sitt eige hus, og jamsides med han Hattus Hasabnejason.
11  Eit anna stykke vart vølt av Malkia Harimsson og Hassub Pahat-Moabsson; dessutan vølte dei Omnstårnet.
12  Jamsides med dei arbeidde Sallum Hallohesson, hovdingen yver hi helvti av Jerusalems-kverven, og saman med han døtterne hans.
13  Dalporten vart vølt av Hanun og Sanoah-buane; dei bygde han upp att og sette inn dører med lås og slåer; dei bygde og tusund alner av muren, alt burt til Møkporten.
14  Og Møkporten vart vølt av Malkia Rekabsson, hovdingen yver Bet-Hakkerems-kverven; han bygde porten upp att og sette inn dører med lås og slåer.
15  Kjeldeporten vart vølt av Sallun Kol-Hoseson, hovdingen yver Mispa-kverven; han bygde porten upp att og tekte han og sette inn dører med lås og slåer; han bygde og muren frammed Selahdammen* ved kongshagen, alt burt til den troppi som gjeng ned frå Davids-staden.
16  Etter han arbeidde Nehemias Asbuksson, som var hovdingen yver halve Betsur-kverven, til midt for Davids-gravene og til den gravne dammen og til kjempe-huset.
17  Etter han arbeidde levitane under Rehum Banison, og jamsides med han Hasabja, som var hovdingen yver halve Ke'ila-kverven, for kverven sin.
18  Etter han arbeidde brørne deira under Bavvai Henadadsson, hovdingen yver hi helvti av Ke'ila-kverven.
19  Jamsides med han vølte Eser Josvason, hovdingen yver Mispa, eit anna stykke, frå midt for uppgangen til våpenhuset i Vinkelen.
20  Etter han vølte Baruk Sabbaison med stor ihuge eit anna stykke, frå Vinkelen og til døri på huset åt Eljasib, øvstepresten.
21  Etter han vølte Meremot, son åt Uria Hakkosson, eit anna stykke, frå Vinkelen og til døri på huset åt Eljasib, øvstepresten, og til enden av huset hans.
22  Etter han arbeidde prestane, mennene frå Jordan-sletta.
23  Etter dei arbeidde Benjamin og Hasub midt for sitt eige hus; etter dei arbeidde Asarja, son åt Ma'aseja Ananjason, frammed sitt hus.
24  Etter han vølte Binnui Henadadsson eit anna stykke, frå huset åt Asarja til Vinkelen og til den staden der muren krøkjer av.
25  Palal Usaison arbeidde frå midt for Vinkelen og det tårnet som skyt fram frå det øvre kongshuset ved fengselsgarden*; etter han arbeidde kom Pedaja Parosson.
26  - Tempelsveinane budde på Ofel, til midt for Vassporten mot aust og det framskotne tårnet, -
27  Etter han vølte Tekoa-folki eit anna stykke, frå midt for det store og framskotne tårnet og til Ofelmuren.
28  Ovanfor Hesteporten* arbeidde prestane, kvar midt for sitt eige hus.
29  Etter dei arbeidde Sadok Immersson midt for sitt hus, og etter han Semaja Sekanjason, som hadde vakthaldet ved Austporten.
30  Etter han vølte Hananja Selemjason og Hanun, sette son åt Salaf, eit anna stykke, og etter dei arbeidde Mesullam Berekjason midt for kammerset sitt.
31  Etter han arbeidde Malkia, ein av gullsmedane, fram til huset åt tempeltenarane og kræmarane, midt for Mynstringsporten, og fram til Hyrneloftet.
32  Og millom Hyrneloftet og Saueporten arbeidde gullsmedane og kræmarane.
 
 
# Nehemjas bok 4
1  Då Sanballat fekk høyra at me var åt og bygde på muren, vart han harm og ovleg arg. Han spotta jødane
2  og tala soleis til brørne og stridsfolket i Samaria: Kva er det desse vesale jødane driv på med? Skal dei hava lov til slikt? Skal dei få bera fram offer? Skal tru dei fær fullført verket i dag? Skal tru dei vil blåsa liv i steinane frå grushaugane endå dei longe er uppbrende?
3  Og Tobia ammoniten, som stod innmed han, sa: Lat dei byggja so mykje dei vil - berre ein rev hoppar uppå, kjem han til å riva ned muren deira!
4  Høyr, vår Gud, korleis me hev vorte hædde! Lat deira spott koma attende på deira eige hovud, og laga det so at dei vert hertekne og lyt sitja fangar i eit anna land!
5  Løyn ikkje misgjerningi deira, og lat ikkje syndi deira verta utstroki for ditt åsyn! For dei hev krenkt deg medan byggjarane lydde på deg.
6  So bygde me då på muren, og heile muren vart ihopskøytt upp til halve høgdi. Og folket hadde godt mod på arbeidet.
7  Men då Sanballat, Tobia og arabarane og ammonitane og Asdod-mennene fekk høyra at me heldt på med å bøta Jerusalems-murane, og at rivnone tok til fyllast, vart dei brennande harme.
8  Dei slo seg i hop alle saman um å koma og strida mot Jerusalem og skipla arbeidet for folket.
9  Då bad me til vår Gud og sette ut vaktar mot dei dag og natt, so me kunde vara oss for det.
10  Men jødane sa: Makti tryt hjå berarane, og grushaugane er for store; me orkar ikkje byggja på muren lenger.
11  Og uvenene våre sa: Dei må ingen ting gå og ingen ting sjå fyrr me stend midt imillom dei og høgg dei ned og soleis gjer ende på arbeidet.
12  Då so dei jødane som budde tett attmed dei, kom frå alle kantar og sa til oss, og det visst ti gonger: De lyt koma attende til oss,
13  då let eg folket stella seg upp i lægdene attanfor muren, på dei opne plassane; eg let dei fylka seg etter ættene sine med sverdi og spjoti og bogane sine.
14  Då eg såg dei stod fylkte, steig eg fram og sa til stormennene og forstandarane og til hitt folket: Ikkje ver redde dei! Tenk på Herren, den store og agelege, og strid for brørne dykkar, sønene og døtterne dykkar, konone dykkar og heimane dykkar!
15  Då fiendane våre fekk spurt at me visste kva dei emna på, og at Gud hadde gjort rådi deira til inkjes, vende me alle att til muren, kvar til sitt arbeid.
16  Frå den dagen dreiv berre helvti av sveinane mine på med arbeidet, medan hi helvti stod der med spjoti og skjoldane og bogane og brynjone sine, og hovdingane stod bak heile Juda-folket.
17  Dei som bygde på muren, og berarane med byrdane sine, de gjorde arbeidet sitt med den eine handi, og med hi heldt dei verja;
18  byggjarane hadde alle sverdet sitt spent um livet medan dei bygde; og lurblåsaren stod innmed meg.
19  Eg sa til stormennene og forstandarane og til hitt folket: Arbeidet er drjugt og vidsveimt, og me er spreidde på muren langt frå kvarandre.
20  Der som de høyrer luren ljomar, der skal de samla dykk hjå oss. Vår Gud vil strida for oss.
21  So dreiv me då på med arbeidet medan helvti av folket stod der med spjoti sine, frå morgonroden rann og til stjernone kom fram.
22  På same tid sa eg til folket: De lyt halda dykk i Jerusalem med natti alle mann - både de og sveinane dykkar - so me kann hava dykk til vakt um natti og til arbeid um dagen.
23  Sjølve kom me aldri or klædi, korkje eg eller brørne og sveinane mine eller vaktmannskapet, som fylgde meg; kvar mann hadde verja si hjå seg og vatn i hand.
 
 
# Nehemjas bok 5
1  Men det reiste seg eit stort skrik frå folket og konone deira mot brørne deira, dei andre jødane.
2  Sume sa: Me og sønene og døtterne våre er mange; lat oss få korn, so me hev noko å eta og kann berga livet.
3  Andre sa: Åkrane og vinhagane og husi våre lyt me setja i pant, lat oss få korn til å døyva svolten med!
4  Og endå andre sa: Me hev lote låne pengar på åkrane og vinhagane våre, so me kunde greida skatten til kongen.
5  Er me er då ikkje av same kjøt og blod som brørne våre? Er ikkje borni våre jamgode med deira born? Men endå lyt me lata sønene og døtterne våre verta trælbundne - sume av døtterne våre hev alt vorte det - og me hev ikkje makt til å hindra det; for åkrane og vinhagane våre hev kome i annan manns eige.
6  Eg vart brennande harm då eg høyrde klageropi deira og desse ordi,
7  og etter at eg hadde samrådt meg med meg sjølv, tala eg stormennene og forstandarane til rettes og sa til dei: So de krev renta av brørne dykkar de! So lyste eg til eit stort folkemøte mot dei,
8  og eg sa til dei: Me hev, so langt me rokk, kjøpt att dei av brørne våre - jødane - som var selde til heidningane, og so vil de selja brørne dykkar, og dei lyt selja til oss. Då tagde dei og visste ikkje kva dei skulde svara.
9  So sa eg: Det er ikkje rett det de no gjer. Burde de ikkje heller ferdast i otte for vår Gud, so ikkje heidningane, fiendane våre, skulde få grunn til å spotta oss?
10  Eg og brørne mine og sveinane mine hev og lånt dei pengar og korn - kjære, lat oss kvitta den skuldi!
11  Kjære dykk, lat dei i denne dag få att åkrane, vinghagane og oljehagane og husi sine, og gjev etter rentone av pengane og kornet og druvesafti og oljen som de hev lånt dei.
12  Dei svara: Ja, me skal gjeva det att og ikkje krevja noko av dei; me skal gjera som du segjer. Då kalla eg prestane innåt, og so let eg dei gjera eiden på at dei skulde halda lovnaden sin.
13  Eg riste jamvel bringelumma på kjolen min tom og sa: So skal det ganga kvar mann som ikkje held denne lovnaden; soleis skal Gud rista han ut or huset hans og eigedomen han hev vunne - so utor-rist og tom skal han verta! Og heile lyden sa: Amen! og dei prisa Herren. Sidan held folket seg etter det som då vart lova.
14  Det vil eg og nemna at frå den dagen eg vart sett til landshovding i Judea-landet, frå det tjugande til det trettiande av kongedømet åt Artaxerxes, i tolv år, hev korkje eg eller brørne mine mine note noko av den kosten som landshovdingen hadde rett til å krevja.
15  Dei fyrre landshovdingane, dei som var fyre meg, tyngde på folket, og tok avgifter av dei, fyrst i brød og vin og sidan fyrti sekel sylv; jamvel sveinane deira spela meister yver folket. Men eg gjorde ikkje so; for eg hadde age for Gud.
16  Sjølv tok eg hand med i arbeidet på denne muren, og nokor jordeign hev me ikkje kjøpt; og alle sveinane mine hev vore samla til arbeidet der.
17  Av jødane og forstandarane åt hundrad og femti mann ved mitt bord, umfram dei som kom til oss frå heidningfolki rundt ikring.
18  Det som vart tillaga for kvar dag, var ein ukse og seks utvalde sauer, umfram fuglar; alt dette kosta eg sjølv, og ein gong tiande kvar dag dessutan nøgdi av allslags vin. Like vel kravde eg ikkje den kosten som landshovdingen hadde rett til; for arbeidet låg tungt på dette folket.
19  Kom meg i hug, min Gud, og rekna meg til godes alt det eg hev gjort for dette folket!
 
 
# Nehemjas bok 6
1  No bar det so til at då Sanballat og Tobias og arabaren Gesem og dei andre uvenene våre fekk spurt at eg hadde bygt upp att muren, og at det ikkje fanst nokon brest i han meir - berre at eg til den tid ikkje hadde sett inn dører i portane -
2  då sende Sanballat og Gesem bod til meg med dei ordi: Kom, lat oss møtast i ein av landsbyane i Onodalen! Men dei tenkte berre på å gjera meg vondt.
3  Eg sende bod attende til dei og svara: Eg held på med eit stort arbeid og kann ikkje koma dit ned. Skulde kann henda arbeidet stogga av di eg slepte det or hendene og drog ned til dykk?
4  Fire gonger sende dei same bodet til meg, og kvar gong svara eg dei på same vis.
5  Femte gongen sende Sanballat sveinen sin til meg med same bodet, og han hadde eit ope brev med seg.
6  Der stod skrive: Det gjeng det ordet millom folki - og Gasmu segjer det same - at du og jødane tenkjer på å gjera uppreist; difor er det du byggjer upp att muren; og du skal verta kongen deira, etter som røda gjeng.
7  Du skal jamvel ha sett nokre profetar til å ropa ut um deg i Jerusalem at du er konge i Juda. Desse rødone kjem nok snart attfor kongen; so kom no og lat oss samrådast!
8  Då sende eg bod til han med dei ordi: Slikt som det du talar um, hev ikkje hendt; det er noko du hev funne på sjølv.
9  For dei la seg alle ut um å skræma oss - dei tenkte at me då skulde verta trøytte og halda upp med arbeidet, so det ikkje vart fullført. Men styrk no du hendene mine!
10  Ein dag kom eg inn til Semaja, son åt Delaja Mehetabelsson, medan han heldt seg heime i huset sitt. Då sa han: Lat oss ganga saman inn i Guds hus, inst inn i templet, og lat oss stengja dørene til templet! For dei kjem og vil drepa deg - i denne natt kjem dei og vil drepa deg.
11  Men eg svara: Skulde ein mann som eg røma? Og korleis kunde ein mann som eg ganga inn i templet og endå få leva? Eg gjeng ikkje inn.
12  Eg skyna vel at det ikkje var Gud som hadde sendt han, men at han las denne spådomen yver meg av di Tobias og Sanballat hadde leigt han til det.
13  Det hadde dei gjort med den tanken at eg skulde verta redd og gjera som han sa, og forsynda meg, so dei kunde få sett eit uord på meg og føra spott og skam yver meg.
14  Kom Tobias og like eins Sanballat i hug, min Gud, for desse gjerningane hans, og like eins Noadja, profetkvinna, og dei hine profetane som la seg ut um å skræma meg!
15  Muren vart fullførd den fem og tjugande dagen i elul månad, etter tvo og femti dagar var lidne.
16  Då alle uvenene våre fekk høyra det, og alle folki som budde ikring oss, fekk sjå det, då minka dei mykje i sine eigne augo, og dei skyna at det var med hjelp frå vår Gud dette verket var gjort.
17  I same tidi skreiv og stormennene i Juda ei mengd med brev som gjekk til Tobias, og frå Tobias kom det brev attende til dei.
18  For mange Juda-menner var i svore samband med han; sjølv var han måg til Sekanja Arahsson, og Johanan, son hans, hadde teke dotter åt Mesullam Berekjason til kona.
19  Dei nemnde og jamt for meg kor mykje godt det var med han, og mine ord bar dei allstødt atti han. Tobias sende brev og for å skræma meg.
 
 
# Nehemjas bok 7
1  Som no muren var bygd, sette eg inn dørene, og dørvaktarane og songarane og levitane vart sette til yrket sitt.
2  Til å standa for styret i Jerusalem sette eg Hanani, bror min, og saman med han Hananja, borghovdingen; for han var ein framifrå truverdig og gudleg mann.
3  Og eg sa til dei: Portane i Jerusalem må ikkje verta opna fyrr det lid til høgstdags, og medan dei* endå stend der, skal dørene stengjast og læsast; so skal de taka og setja nokre av Jerusalems-buane til å halda vakt, kvar på sin post og kvar utanfor sitt hus.
4  Byen var vidsveimd og stor, men folket som budde der, var fåment, og det var ikkje bygt nye hus.
5  Då skaut min Gud det i hugen min at eg skulde samla stormennene og forstandarane og hitt folket, so dei kunde verta uppskrivne i ættelistor. Eg fann boki med ættelistone yver dei som fyrst hadde fare heim, og der fann eg skrive:
6  Her er namni på dei mennene frå Juda-landet som drog heim, etter dei hadde sete fangar i utlægdi - dei som Nebukadnesar, kongen i Babel, hadde ført burt, og som no hev fare heim att til Jerusalem og Juda, kvar til sin by,
7  dei som fylgde Serubabel, Josva, Nehemias, Asarja, Ra'amja, Nahamani, Mordekai, Bilsan, Misperet, Bigvai, Nehum og Ba'ana. Her kjem manntalet yver Israels-lyden:
8  Paros-sønene, tvo tusund eit hundrad og tvo og sytti;
9  Sefatja-sønene, tri hundrad og tvo og sytti;
10  Arahs-sønene, seks hundrad og tvo og femti;
11  Pahat-Moabs-sønene av etterkomarane etter Josva og Joab, tvo tusund åtte hundrad og attan;
12  Elams-sønene, eit tusund tvo hundrad og fire og femti;
13  Sattu-sønene, åtte hundrad og fem og fyrti;
14  Sakkai-sønene, sju hundrad og seksti;
15  Binnui-sønene, seks hundrad og åtte og fyrti;
16  Bebai-sønene, seks hundrad og åtte og tjuge;
17  Asgads-sønene, tvo tusund tri hundrad og tvo og tjuge;
18  Adonikams-sønene, seks hundrad og sju og seksti;
19  Bigvai-sønene, tvo tusund og sju og seksti;
20  Adins-sønene, seks hundrad og fem og femti;
21  Aters-sønene av Esekias-ætti, åtte og nitti;
22  Hasums-sønene, tri hundrad og åtte og tjuge;
23  Besai-sønene, tri hundrad og fire og tjuge;
24  Harifs-sønene, hundrad og tolv;
25  Gibeons-sønene, fem og nitti;
26  Betlehems- og Netofa-mennene, hundrad og åtte og åtti;
27  Anatot-mennene, hundrad og åtte og tjuge;
28  Bet-Asmavet-mennene, tvo og fyrti;
29  mennene frå Kirjat-Jearim, Kefira og Be'erot, sju hundrad og tri og fyrti;
30  mennene frå Rama og Geba, seks hundrad og ein og tjuge;
31  Mikmas-mennene, hundrad og tvo og tjuge;
32  mennene frå Betel og Ai, hundrad og tri og tjuge;
33  mennene frå det andre Nebo, tvo og femti;
34  etterkomarane etter den andre Elam, eit tusund tvo hundrad og fire og femti;
35  Harims-sønene, tri hundrad og tjuge;
36  Jeriko-mennene, tri hundrad og fem og fyrti;
37  Mennene frå Lod, Hadid og Ono, sju hundrad og ein og tjuge;
38  Sena'a-sønene, tri tusund ni hundrad og tretti.
39  Av prestane: Jedaja-sønene av Josva-ætti, ni hundrad og tri og sytti;
40  Immers-sønene, eit tusund og tvo og femti;
41  Pashurs-sønene, eit tusund tvo hundrad og sju og fyrti;
42  Harims-sønene, eit tusund og syttan.
43  Av levitane: Josva-sønene av Kadmiels-ætti, av Hodeva-sønene, fire og sytti.
44  Av songarane: Asafs-sønene, hundrad og åtte og fyrti.
45  Av dørvaktarane: Sallums-sønene, Aters-sønene, Talmons-sønene, Akkubs-sønene, Hatita-sønene, Sobai-sønene, hundrad og åtte og tretti.
46  Av tempelsveinane: Siha-sønene, Hasufa-sønene, Tabbaots-sønene,
47  Keros-sønene, Sia-sønene, Padons-sønene,
48  Lebana-sønene, Hagaba-sønene, Salmai-sønene,
49  Hanans-sønene, Giddels-sønene, Gahars-sønene,
50  Reaja-sønene, Resins-sønene, Nekoda-sønene,
51  Gassams-sønene, Ussa-sønene, Paseahs-sønene,
52  Besai-sønene, Me'unims-sønene, Nefussims-sønene,
53  Bakbuks-sønene, Hakufa-sønene, Harhurs-sønene,
54  Baslits-sønene, Mehida-sønene, Harsa-sønene,
55  Barkos-sønene, Sisera-sønene, Tamahs-sønene,
56  Nesiahs-sønene, Hatifa-sønene.
57  Av etterkomarane etter Salomos tenarar: Sotai-sønene, Soferets-sønene, Perida-sønene,
58  Ja'ala-sønene, Darkons-sønene, Giddels-sønene.
59  Sefatja-sønene, Hattils-sønene, Pokeret-Hasseba'ims-sønene, Amons-sønene.
60  Tempelsveinane og etterkomarane etter Salomos tenarar var i alt tri hundrad og tvo og nitti.
61  No skal eg nemna dei som kom frå Tel-Melah, Tel-Harsa, Kerub, Addon og Immer, men ikkje kunde gjeva nokor greida på si ætt og sitt upphav - um dei høyrde til Israel eller ikkje.
62  Det var Delaja-sønene, Tobias-sønene og Nekoda-sønene, seks hundrad og tvo og fyrti,
63  og av prestane: Hobaja-sønene, Hakkos-sønene, og sønene åt Barsillai, han som hadde teke ei av døtterne åt Barsillai frå Gilead til kona og so hadde fenge namn etter dei.
64  Desse leita etter ættelistone sine, men dei vart ikkje funne; difor vart dei haldne for uverdige og utestengde frå prestedømet,
65  og landshovdingen forbaud dei å eta av det høgheilage fyrr det stod fram ein prest som hadde urim og tummim.
66  Heile lyden var i alt tvo og fyrti tusund tri hundrad og seksti,
67  umfram tenarane og tenestgjentone; DEI var sju tusund tri hundrad og sju og tretti i talet. Det var og tvo hundrad og fem og fyrti songarar og songmøyar med dei.
68  Dei hadde sju hundrad og seks og tretti hestar, tvo hundrad og fem og fyrti muldyr,
69  fire hundrad og fem og tretti kamelar og seks tusund sju hundrad og tjuge asen.
70  Nokre av ættehovdingane kom med gåvor til arbeidet. Landshovdingen gav til kassa tusund gull-darikar, femti skåler og fem hundrad og tretti prestekjolar.
71  Andre ættehovdingar la tjuge tusund gull-darikar og tvo tusund og tvo hundrad sylvminor i arbeidskassa.
72  Det som hitt folket gav, var tjuge tusund gull-darikar og tvo tusund sylv-minor og sju og seksti prestekjolar.
73  Prestane og levitane og dørvaktarane og songarane busette seg i byane sine, og det same gjorde nokre av lyden og tempelsveinane og heile Israel elles. Då sjuande månaden kom, budde Israels-borni i byane sine.
 
 
# Nehemjas bok 8
1  Då samla heile folket seg som ein mann på torget framfor Vassporten, og dei bad Esras, den skriftlærde*, henta boki med Moselovi, den lovi som Herren hadde gjeve Israel.
2  Og Esras, presten, bar lovi fram for lyden, både for menner og kvinnor og alle som kunde skyna det dei høyrde; det var fyrste dagen i sjuande månaden.
3  Han las upp or henne midt for torget framfor Vassporten frå tidleg morgons til midt på dagen - han las for mennene og kvinnone og alle som kunde skyna det; og heile folket lydde vel etter det som stod i lovboki.
4  Esras, den skriftlærde, stod på ein høg tram av tre, som dei hadde laga til det, og innmed han stod Mattitja og Sema og Anaja og Uria og Hilkia og Ma'aseja på høgre sida, og på vinstre sida Pedaja og Misael og Malkia og Hasum og Hasbaddana og Sakarja og Mesullam.
5  Og Esras slo upp boki so heile folket såg det; for han stod høgare enn dei; og med same han slo henne upp, reiste heile lyden seg.
6  Esras lova Herren, den store Gud, og heile folket svara med upplyfte hender: Amen, amen, og dei la seg på kne og kasta seg å gruve for Herren.
7  Og Josva og Bani og Serebja, Jamin, Akkub, Sabbetai, Hodia, Ma'aseja, Kelita, Asarja, Josabad, Hanan, Pelaja og dei hine levitane la ut lovi for folket, medan folket vart standande der dei stod.
8  Dei las upp or boki - or Guds lov - og tolka og tydde det som vart upplese, so folket skyna det.
9  Og Nehemias, landshovdingen, og Esras, den skriftlærde presten, og levitane som lærde folket, tala til heile folket og sa: Denne dagen er helga til Herren dykkar Gud. Syrg ikkje og gråt ikkje! For heile folket gret då dei høyrde dei ordi som stod i lovi.
10  So sa han til dei: Gakk no heim og et feite retter og drikk søt vin og skikka sendingar til dei som det ikkje er noko tillaga for! For denne dagen er helga til vår Herre. So ver no ikkje sorgfulle! For gleda i Herren er dykkar styrke.
11  Levitane la seg og ut um å hugga folket og sa: Ver stille, for dagen er heilag; ver ikkje sorgfulle!
12  So gjekk alt folket burt, og dei åt og drakk og skikka sendingar ikring og heldt ei stor gledehøgtid; for dei hadde ansa på det som var sagt dei.
13  Dagen etter kom ættehovdingane i heile folket og prestane og levitane saman hjå Esras, den skriftlærde, og vilde få meir greida på dei ordi som stod i lovi.
14  Då fann dei det skrive i lovi - den lovi som Herren hadde gjeve gjenom Moses - at Israels-borni skulde bu i lauvhyttor på høgtidi i sjuande månaden,
15  og at dei skulde kunngjera og ropa ut i alle byane sine og i Jerusalem sovorne ord: Gakk ut i heidi og henta lauv av planta oljetre og ville oljetre og av myrt og palmor og andre lauvrike tre og gjer hyttor av det, soleis som fyreskrive er!
16  Då gjekk folket ut og henta lauv, og dei gjorde seg hyttor, kvar på sitt tak og i sine tun og like eins i fyregardane til Guds hus og på torget ved Vassporten og torget ved Efra'ims-porten.
17  Og heile lyden - alle som var komne heim att or utlægdi - gjorde lauvhyttor og budde i dei; for frå Josva Nunssons tid og til den dagen hadde Israels-borni aldri gjort det. Og der var ovstor gleda.
18  Dag etter dag las dei upp or Guds lovbok, frå fyrste dagen til siste dagen. I sju dagar heldt dei helg og åttande dagen ei stor samlingshøgtid, som fyreskrive var.
 
 
# Nehemjas bok 9
1  Fire og tjugande dagen i same månaden samla Israels-borni seg og heldt fasta, klædde i sekk og med mold på hovudet.
2  Dei som var av Israels ætt, skilde seg frå alle framande og steig fram og sanna syndene sine og broti åt federne sine.
3  Ein fjordepart av dagen vart dei standande kvar på sin stad og lydde på dei som las upp or lovboki åt Herren deira Gud, og ein annan fjordepart av dagen skrifta dei og tilbad Herren sin Gud.
4  Josva og Bani, Kadmiel, Sebanja, Bunni, Serebja, Bani og Kenani steig upp på den tramen som var gjord åt levitane, og dei ropa med høg røyst til Herren sin Gud.
5  Og levitane Josva og Kadmiel, Bani, Hasabneja, Serebja, Hodia, Sebanja og Petahja sa: Reis dykk og lova Herren dykkar Gud frå æva og til æva! Ja, lova vere ditt herlege namn, som er upphøgt yver alt lov og all pris!
6  Einast du er Herren. Du hev skapt himlane, himle-himlane og all deira her, jordi og alt som på henne er, havi og alt som i dei er; du held liv i alt saman, og himmelheren tilbed deg.
7  Det var du, Herre Gud, som valde ut Abram og henta han or Ur i Kaldea og gav han namnet Abraham.
8  Du såg at hjarta hans var trufast mot deg; difor gjorde du den pakti med han at du vilde gjeva ætti hans landet åt kana'anitane og hetitane og amoritane og ferisitane og jebusitane og girgasitane; og du heldt lovnaden din, av di du er rettferdig.
9  Du såg kor mykje vondt federne våre leid i Egyptar-land, og du høyrde ropet deira ved Raudehavet.
10  Du gjorde teikn og under med Farao og alle mennene hans og alt folket i landet hans; for du visste at dei hadde fare ovmodigt åt med dei; då vann du deg eit stort namn, som det syner seg enno i dag.
11  Du kløyvde havet for dei, og dei gjekk midt igjenom havet på turre grunnen; dei som elte dei, kasta du i djupet - dei sokk som stein i veldige vatn.
12  Du leidde dei i ein skystopul um dagen og i ein eldstopul um natti til å lysa for dei på den vegen dei skulde fara.
13  Du steig ned på Sinai-fjellet og tala med dei frå himmelen; du gav dei rette skipnader og trygge lover, gode fyresegner og bod.
14  Du kunngjorde din heilage sabbat for dei; du gav dei bod og fyresegner og lover gjenom Moses, tenaren din.
15  Du gav dei brød frå himmelen når dei var svoltne, og let vatn koma ut or berget for dei når dei var tyrste; og du sa til dei at dei skulde draga inn og eigna til seg det landet som du med handi i veret hadde svore at du vilde gjeva dei.
16  Men dei - federne våre - var ovmodige og hardnakka og høyrde ikkje på dine bod.
17  Dei vilde ikkje lyda og kom ikkje i hug dei underi du hadde gjort for dei, men var hardnakka og valde seg ein hovding og vilde i trass fara attende til trældomen sin. Men du er ein Gud som gjerne tilgjev; du er nådig og hjartemild, tolug og rik på miskunn - du slepte dei ikkje.
18  Dei støypte seg jamvel ein kalv og sa: Dette er din Gud, som førde deg upp frå Egyptar-land, og dei for med store spottingar.
19  Men endå var di miskunn so stor at du ikkje slepte dei i øydemarki; skystopulen veik ikkje frå dei um dagen, men leidde dei på vegen; ikkje heller veik eldstopulen frå dei um natti, men lyste for dei på den vegen dei skulde fara.
20  Du gav dei din gode Ande til å rettleida dei; du meinka ikkje munnen deira din manna, og du gav dei vatn når dei var tyrste.
21  I fyrti år forsytte du dei i øydemarki, so dei ingen ting vanta; klædi deira vart ikkje slitne, og føtene deira trutna ikkje.
22  Du gav dei rike og folk, som du skifte ut åt dei på alle leider; dei la under seg landet åt Sihon, kongen i Hesbon, og landet åt Og, kongen i Basan.
23  Du gjorde borni deira so mangmente at dei var som stjernone på himmelen i mengd, og førde dei inn i det landet du hadde lova federne deira at dei skulde koma inn i og få til odel og eiga.
24  So kom då borni deira og eigna til seg landet, og du bøygde dei som budde i landet - kana'anitane - i kne for dei og gav dei i deira vald, både kongane og folki der i landet, so dei kunde gjera med dei som dei vilde.
25  Dei tok faste byar og vann grøderik jord og eigna til seg hus som var fulle av alle gode ting, og uthogne brunnar, vinhagar og oljetre og aldetre i mengdevis; og dei åt og vart mette og feite og gjorde seg glade dagar av din store godleik.
26  Men so slo dei seg vrange og sette seg upp imot deg og kasta lovi di attum ryggen sin; dei drap profetane dine, som vara dei åt og vilde føra dei attende til deg, og dei gav utor seg stygge spottingar.
27  Då gav du dei i fiendevald, og fiendane trengde dei hardt; men når dei i si naud og trengsla ropa til deg, høyrde du det i himmelen, og i di store miskunn sende du dei frelsarar, som frelste dei frå fiendane deira.
28  Når dei so hadde fenge ro, gjorde dei atter det som du mislika, og du gav dei i fiendevald, so fiendane trælka dei; men når dei so på nytt lag ropa til deg, høyrde du det i himmelen og berga dei i di miskunn gong på gong.
29  Du vara dei åt og vilde få dei til å venda um til di lov; men dei var ovmodige og lydde ikkje bodi dine; dei synda mot lovene dine - dei som menneskja lever ved når ho held dei. I trass sette dei herdi imot og gjordest stivnakka og vilde ikkje lyda.
30  I mange år hadde du tolmod med dei og vara dei åt med din Ande gjenom profetane dine, men dei gav ikkje gaum etter det; då gav du dei framande folk i vald.
31  Men i di store miskunn gjorde du ikkje heilt ende på dei og slepte dei ikkje; for du er ein nådig og miskunnsam Gud.
32  Og no, vår Gud, du store, veldige og agelege Gud, du som held di pakt og let di miskunn vara ved, lat det ikkje synast deg smått alt dette vonde som hev råma oss - kongane våre, hovdingane våre, prestane og profetane våre, federne våre og heile folket ditt - frå tidi åt assyrarkongane og til denne dag!
33  Men med alt det som hev kome yver oss, so er du rettferdig; for du hev vore trufast, men me hev fare gudlaust åt.
34  Kongane våre, hovdingane våre, prestane våre og federne våre hev ikkje halde seg etter lovi di; dei hev ikkje akta på bodi dine og dei åtvaringane du gav dei.
35  Og endå dei budde i sitt eige rike, og du hadde unnt dei so mykje godt og gjeve dei rådvelde yver dette vide og grøderike landet, tente dei deg ikkje og vende ikkje um frå si vonde åtferd.
36  Sjå, no er me trælar - i det landet du gav federne våre, so dei skulde njota fruktene som veks der, og alt det gode der er, der sit me no trælar.
37  Landet ber si rike grøda åt dei kongane som du sette yver oss for våre synder skuld, og dei råder etter eige tykke yver lekamane våre og feet vårt. Me er i stor naud.
38  Etter alt dette gjorde me ei fast pakt og skreiv henne upp; det vart sett innsigle på skrivet, og hovdingane, levitane og prestane våre skreiv under.
 
 
# Nehemjas bok 10
1  Dei som skreiv under på dette skrivet med innsigli på, var: Nehemias Hakaljason, landshovdingen, og Sedekias,
2  Seraja, Asarja, Jirmeja,
3  Pashur, Amarja, Malkia,
4  Hattus, Sebanja, Malluk,
5  Harim, Meremot, Obadja,
6  Daniel, Ginneton, Baruk,
7  Mesullam, Abia, Mijamin,
8  Ma'asja, Bilgai og Semaja; dette var prestane.
9  Levitane var: Josva Asanjason, Binnui av Henadads-ætti og Kadmiel,
10  og brørne deira: Sebanja, Hodia, Kelita, Pelaja, Hanan,
11  Mika, Rehob, Hasabja,
12  Sakkur, Serebja, Sebanja,
13  Hodia, Bani og Beninu.
14  Hovdingane åt folket var: Paros, Pahat-Moab, Elam, Sattu, Bani,
15  Bunni, Asgad, Bebai,
16  Adonja, Bigvai, Adin,
17  Ater, Hiskia, Assur,
18  Hodia, Hasum, Besai,
19  Harif, Anatot, Nobai,
20  Magpias, Mesullam, Hesir,
21  Mesesabel, Sadok, Jaddua,
22  Pelatja, Hanan, Anaja,
23  Hosea, Hananja, Hasub,
24  Hallohes, Pilha, Sobek,
25  Rehum, Hasabna, Ma'aseja,
26  Akia, Hanan, Anan,
27  Malluk, Harim og Ba'ana.
28  Hitt folket - prestane, levitane, dørvaktarane, songarane, tempelsveinane og alle dei som hadde skilt seg frå dei framande folki og vilde leva etter Guds lov, og like eins konone og sønene og døtterne deira, alle som visste og skyna noko -
29  dei heldt seg alle til stormennene millom brørne sine og gjorde ein dyr eid på at dei vilde fylgja Guds lov, som var gjevi gjenom Moses, Guds tenar, og at dei vilde akta vel på alle bodi frå Herren, vår Herre, og alle lovene og fyresegnene hans og leva etter dei,
30  at me ikkje skulde gjeva døtterne våre til dei framande folki og ikkje taka døtterne deira til konor åt sønene våre,
31  at når dei framande folki kom med varone sine og allslags korn og vilde selja det på sabbaten, so skulde me ikkje kjøpa det av dei, korkje på sabbaten eller nokon annan helgedag, og at me kvart sjuande år skulde lata jordi kvila* og gjeva etter alle krav**.
32  Like eins tok me på oss den skyldnaden at me år um anna skulde gjeva tridjeparten av ein sekel i reida til tenesta i vår Guds hus -
33  til skodebrødi og det daglege matofferet og det daglege brennofferet, til offeri på sabbatane, nymånedagane og høgtidene og til takkofferi og til syndofferi som vart framborne til soning for Israel, og til alt arbeidet i vår Guds hus.
34  Og me - prestane, levitane og lyden - kasta lut um vedhaldet, korleis me etter ættgreinene våre år for år til fastsette tider skulde føra ved til vår Guds hus til brennefang på altaret åt Herren vår Gud, som fyreskrive er i lovi.
35  Me tok og på oss år for år å koma til Herrens hus med fyrstegrøda av jordi vår og dei fyrste mogne fruktene av alle tre,
36  like eins alt som frumbore er millom sønene våre og kløvdyri våre, som fyreskrive er i lovi, og å føra det som er frumbore av storfeet og småfeet vårt til vår Guds hus, til prestane som gjer tenesta i vår Guds hus.
37  Og det fyrste av gropet vårt og dei heilage reidone våre og trefrukt av alle slag, druvesaft og olje skulde me koma til prestane med, til kovane i vår Guds hus. Tiendi av jordi vår skulde me koma til levitane med, og levitane skulde sjølve krevja inn tiendi i alle jordbruksbyane våre.
38  Ein prest, ein av Arons-sønene, skulde vera med levitane når dei kravde inn tiendi, og sjølve skulde levitane føra tiendi av si tiend upp til vår Guds hus, til kovane i forrådshuset.
39  For både Israels-borni og Levi-borni skulde koma med den heilage reida av kornet og druvesafti og oljen til desse kovane*, der kjeraldi åt heilagdomen er, og der dei prestane som gjer tenesta, held til og like eins dørvaktarane og songarane. - Me skulde ikkje vanskøyta vår Guds hus.
 
 
# Nehemjas bok 11
1  Hovdingane åt folket budde i Jerusalem. Hitt folket kasta lut soleis at tiande kvar mann skulde bu i Jerusalem, den heilage byen, og hine ni tiandepartane i dei andre byane.
2  Og folket velsigna alle dei mennene som friviljugt busette seg i Jerusalem.
3  No skal eg nemna dei ættehovdingane i landet* som budde i Jerusalem, og dei som budde i Juda-byane, kvar på sin eigedom, i sine byar - av lekfolket i Israel og av prestane, levitane, tempelsveinane og etterkomarane etter Salomos tenarar.
4  I Jerusalem budde nokre av Juda-borni og av Benjamins-borni. Av Juda-borni: Ataja, son åt Ussia, son åt Sakarja, son åt Amarja, son åt Sefatja, son åt Mahalalel, av etterkomarane etter Peres,
5  og Ma'aseja, son åt Baruk, son åt Kol-Hose, son åt Hasaja, son åt Adaja, son åt Jojarib, son åt Sakarja, son åt Hassiloni.
6  Peres-borni som budde i Jerusalem, var i alt fire hundrad og åtte og seksti våpnføre menner.
7  Av Benjamins-borni var det: Sallu, son åt Mesullam, son åt Joed, son åt Pedaja, son åt Kolaja, son åt Ma'aseja, son åt Itiel, son åt Jesaja,
8  og etter han Gabbai-Sallai, i alt ni hundrad og åtte og tjuge.
9  Joel Sikrison var formannen deira, og Juda Hassenuason var den næst øvste i byen.
10  Av prestane var det: Jedaja Jojaribsson, Jakin
11  og Seraja, son åt Hilkia, son åt Mesullam, son åt Sadok, son åt Merajot, son åt Akitub, forstandaren for Guds hus,
12  og brørne deira, som gjorde tenesta i huset, åtte hundrad og tvo og tjuge i talet, og Adaja, son åt Jeroham, son åt Pelalja, son åt Amsi, son åt Sakarja, son åt Pashur, son åt Malkia,
13  og brørne hans, ættehovdingar, tvo hundrad og tvo og fyrti i talet, og Amassai, son åt Asarel, son åt Ahsai, son åt Mesillemot, son åt Immer,
14  og brørne deira, hundrad og åtte og tjuge dugande menner. Sabdiel, son åt Haggedolim, var formannen deira.
15  Av levitane var det: Semaja, son åt Hassub, son åt Asrikam, son åt Hasabja, son åt Bunni,
16  og Sabbetai og Josabad, som stod fyre utearbeidet ved Guds hus og båe høyrde til hovdingane åt levitane,
17  og Mattanja, son åt Mika, son åt Sabdi, son åt Asaf, songmeisteren, som røysta i med lovsongen ved bøni, og Bakbukja, den som var næst etter han av brørne hans, og Abda, son åt Sammua, son åt Galal, son åt Jeditun.
18  Levitane i den heilage byen var i alt tvo hundrad og fire og åtti.
19  Av dørvaktarane var det: Akkub, Talmon og brørne deira, som heldt vakt ved portane, i alt hundrad og tvo og sytti.
20  Dei hine israelitane, prestane og levitane budde i alle dei andre Juda-byane, kvar på sin odel.
21  Tempelsveinane budde på Ofel, og Siha og Gispa var formennene deira.
22  Formannen for levitane i Jerusalem ved tenesta i Guds hus var Ussi, son åt Bani, son åt Hasabja, son åt Mattanja, son åt Mika, av Asafs-borni, songarane.
23  For det var gjeve påbod um det av kongen og gjort ein fast skipnad um det dei - songarane - hadde å gjera dag for dag.
24  Petahja Mesesabelsson, ein av etterkomarane etter Serah Judason, gjekk kongen til handa i alle saker som galdt folket.
25  Kjem me so til landsbyane med markene som høyrer til, so budde nokre av Juda-mennene i Kirjat-Arba og bygdene der ikring, i Dibon og bygdene der ikring, i Jekabse'el og grendene som høyrer til,
26  i Jesua og Molada og Bet-Pelet,
27  i Hasar-Sual, i Be'erseba og bygdene der ikring,
28  i Siklag, i Mekona og bygdene der ikring,
29  i En-Rimmon og Sora og Jarmut,
30  Sanoah, Adullam og grendene som høyrer til, Lakis med markene som høyrer til, og Aseka med bygdene der ikring. Soleis hadde dei sine bustader frå Be'erseba til Hinnomsdalen.
31  Benjamins-borni hadde sine bustader alt ifrå Geba: i Mikmas og Aja, i Betel med grendene der ikring,
32  i Anatot, Nob, Ananja,
33  Hasor, Rama, Gitta'im,
34  Hadid, Sebo'im, Neballat,
35  Lod, Ono og Timbremannsdalen.
36  Av levitane var det nokre lag frå Juda som kom til å høyra til Benjamin.
 
 
# Nehemjas bok 12
1  No skal eg nemna dei prestane og levitane som for heim med Serubabel Sealtielsson og Josva: Seraja, Jirmeja, Esras,
2  Amarja, Malluk, Hattus,
3  Sekanja, Rehum, Meremot,
4  Iddo, Ginnetoi, Abia,
5  Mijamin, Ma'adja, Bilga,
6  Semaja, Jojarib, Jedaja,
7  Sallu, Amok, Hilkia og Jedaja. Desse var hovdingar for prestane og for brørne sine på Josvas tid.
8  Levitane var: Josva, Binnui, Kadmiel, Serebja, Juda og Mattanja; det var han og brørne hans som styrde lovsongen,
9  medan Bakbukja og Unno, brørne deira, stod midt imot dei og greidde si tenesta.
10  Josva fekk sonen Jojakim, Jojakim fekk sonen Eljasib, Eljasib fekk sonen Jojada,
11  Jojada fekk sonen Jonatan, og Jonatan fekk sonen Jaddua.
12  På Jojakims tid var dei prestane eg no skal nemna, hovdingar for ættene: For Seraja-ætti Meraja, for Jirmeja-ætti Hananja,
13  for Esras-ætti Mesullam, for Amarja-ætti Johanan,
14  for Meluki-ætti Jonatan, for Sebanja-ætti Josef,
15  for Harims-ætti Adna, for Merajots-ætti Helkai,
16  for Iddo-ætti Sakarias, for Ginnetons-ætti Mesullam,
17  for Abia-ætti Sikri, for Minjamins-ætti, for Moadja-ætti Piltai,
18  for Bilga-ætti Sammua, for Semaja-ætti Jonatan,
19  for Jojaribs-ætti Mattenai, for Jedaja-ætti Ussi,
20  for Sallai-ætti Kallai, for Amoks-ætti Eber,
21  for Hilkia-ætti Hasabja og for Jedaja-ætti Netanel.
22  I Eljasibs, Jojadas, Johanans og Jadduas tid vart ættehovdingane åt levitane uppskrivne, like eins prestane i styringstidi åt Darius, persaren.
23  Ættehovdingane åt Levi-borni vart uppskrivne i krønikeboki, alt fram til Johanan Eljasibssons dagar.
24  Hovdingane åt levitane var: Hasabja, Serebja og Josva Kadmielsson, og brørne deira stod midt imot dei og song Guds lov og pris, soleis som David, gudsmannen, hadde skipa det, ein flokk attmed hin.
25  Mattanja, Bakbukja, Obadja, Mesullam, Talmon og Akkub var dørvaktarar og heldt vakt yver upplagsromi innmed portane.
26  Desse levde på same tid som Jojakim, son åt Josva Josadaksson, og på same tid som Nehemias, landshovdingen, og presten Esras, den skriftlærde.
27  Då Jerusalems-muren skulde vigjast, henta dei levitane frå alle bustadene deira og førde dei til Jerusalem, so dei skulde halda vigsla og gledehøgtid med lovprising og song, med cymblar og harpor og citarar.
28  Og songar-sønene samla seg både frå kverven kring Jerusalem og frå landsbyane åt Netofa-buane
29  og frå Bet-Haggilgal og frå markene kring Geba og Asmavet; for songarane hadde bygt seg landsbyar rundt ikring Jerusalem.
30  Då prestane og levitane hadde reinsa seg og hadde reinsa folket og portane og muren,
31  let eg Juda-hovdingane stiga upp på muren. So skipa eg tvo store lovsong-korar og festfylgje. Den eine songarflokken gjekk til høgre ovanpå muren fram til Møkporten.
32  Etter dei gjekk Hosaja og helvti av Juda-hovdingane,
33  Asarja, Esras og Mesullam,
34  Juda, Benjamin, Semaja og Jirmeja
35  og like eins nokre prestesøner med lurar; det var Sakarja, son åt Jonatan, son åt Semaja, son åt Mattanja, son åt Mikaja, son åt Sakkur, son åt Asaf,
36  og brørne hans: Semaja og Asarel, Milalai, Gilalai, Ma'ai, Netanel, Juda og Hanani med spelgognene åt David, gudsmannen. Og Esras, den skriftlærde, gjekk fyre dei.
37  Dei gjekk yver Kjeldeporten og beint fram, upp troppene som ber til Davids-staden, der ein stig upp på muren ovanfor Davids hus, alt fram til Vassporten i aust.
38  Den andre songarflokken gjekk til den motvende sida, og eg fylgde etter med hi helvti av lyden, ovanpå muren, ovanfor Omnstårnet, burt til den breide muren,
39  so yver Efra'ims-porten, Gamleporten og Fiskeporten, framum Hananeltårnet og Meatårnet, alt fram til Saueporten; dei stana innmed Fengselsporten.
40  So stelte båe songarflokkane seg upp innmed Guds hus; eg var og der og helvti av formennene med meg,
41  og prestane Eljakim, Ma'aseja, Minjamin, Mikaja, Eljoenai, Sakarja og Hananja var der med lurane sine,
42  og Ma'aseja, Semaja, Eleasar, Ussi, Johanan, Malkia, Elam og Eser. Og songarane røysta i; det var Jisrahja som styrde songen.
43  Den dagen bar dei fram store offer og var glade; for Gud hadde gjeve dei ei stor gleda. Kvinnone og borni gledde seg og, og gledelåten i Jerusalem høyrdest lang leid.
44  Same dagen vart det sett inn menner som skulde hava tilsyn med upplagsromi for dei heilage reidone og fyrstegrøda og tiendene; der skulde dei samla det som kom inn frå bymarkene, og som prestane og levitane hadde rett til etter lovi. For det var stor gleda i Jerusalem av di prestane og levitane no gjorde tenesta i heilagdomen.
45  Og dei røkta det som røktast skulde i gudstenesta og med reinsingi; like eins røkta songarane og dørvaktarane tenesta si, soleis som David og Salomo, son hans, hadde sagt fyre.
46  For alt i gamal tid, i Davids og Asafs dagar, fanst det styrarar for songarane, og det vart sunge lov- og takkesongar til Gud.
47  Og i Serubabels og Nehemias' dagar gav heile Israel songarane og dørvaktarane det dei hadde rett til for kvar dag; dei kom til levitane med heilage gåvor, og levitane kom til Arons-sønene med heilage gåvor.
 
 
# Nehemjas bok 13
1  Same dagen vart det lese upp for folket or Moseboki, og der fann dei det skrive at ingen ammonit eller moabit nokosinne måtte vera med i Guds lyd,
2  for di dei ikkje møtte Israels-borni med brød og vatn, og for di dei leigde Bileam imot dei, so han skulde banna dei - men vår Gud vende forbanningi um til velsigning.
3  Då dei no høyrde kva som stod i lovi, skilde dei alle framande ut or Israel.
4  Men ei tid fyrr det hende hadde Eljasib, presten, vorte sett til å hava tilsyn med romi i Guds hus. Han var skyld Tobias
5  og hadde stelt til eit stort rom åt han der som dei fyrr hadde lagt inn matofferet, røykjelsen og gognene og tiendi av kornet og druvesafti og oljen - det som levitane og songarane og dørvaktarane hadde rett til etter lovi - og den heilage prestereida.
6  Medan alt dette gjekk fyre seg, var eg ikkje i Jerusalem; for i det tvo og trettiande året av Artaxerxes' kongedøme i Babel kom eg attende til kongen. Men då det leid um ei tid, bad eg kongen um heimlov att;
7  då eg so kom til Jerusalem, vart eg vis med det vonde som Eljasib hadde gjort, med di han hadde stelt til eit rom åt Tobias i fyregardane til Guds hus.
8  Eg tykte svært ille um det og kasta all husbunaden hans Tobias ut or romet.
9  Sidan sa eg dei til å reinsa romi og fekk so lagt inn att gognene som høyrde til Guds hus, og matofferet og røykjelsen.
10  Eg fekk og vita at levitane ikkje hadde fenge dei reidone dei skulde hava, og at difor levitane og songarane, som skulde gjera tenesta, hadde gjenge sin veg og flutt ut kvar til sin gard.
11  Då skjemde eg på formennene og sa: Kvifor hev Guds hus vorte vanskøytt? So kalla eg dei saman og sette dei inn att, kvar på sin post.
12  Sidan kom heile Juda-lyden til upplagsromi med tiendi av kornet og druvesafti og oljen.
13  So sette eg presten Selemja og Sadok, den skriftlærde, og Pedaja, ein av levitane, til å hava tilsyn med upplagsromi og gav dei Hanan, son åt Sakkur Mattanjason, til hjelpesmann; for dei hadde ord for å vera pålitande. Dei fekk no det yrket at dei skulde skifta ut reidone til brørne sine.
14  Kom meg i hug for dette, min Gud, og lat ikkje dei gode gjerningane mine verta utstrokne, dei som eg hev gjort for min Guds hus og tenesta der!
15  På same tid såg eg i Juda-landet folk som trødde vinpersone um sabbaten og førde heim kornband og leste dei på asni, og like eins vin og druvor og fikor og allslags varor og førde det til Jerusalem på sabbatsdagen. Eg vara dei åt den dagen dei selde desse matvarone.
16  Nokre Tyrus-menner som heldt til der, kom og med fisk og allslags varor og selde det um sabbaten til Juda-folket og det i Jerusalem.
17  Då skjemde eg på stormennene i Juda og sa til dei: Korleis kann de fara so stygt åt og vanhelga sabbaten?
18  Var det ikkje for di federne dykkar for soleis åt at vår Gud førde all denne ulukka yver oss og yver denne byen? Og no aukar de endå meir vreiden hans mot Israel med di de vanhelgar sabbaten!
19  Sidan vart det so at med same det tok til å myrkna i portromi i Jerusalem kvelden fyre sabbaten, sa eg frå at portane skulde stengjast, og at dei ikkje skulde opnast att fyrr sabbaten var liden. Eg sette nokre av sveinane mine på vakt ved portane og sa: Det må ikkje koma nokor vara inn på sabbatsdagen!
20  Kræmarane og folk som handla med allslags varor, gav seg då til utanfor Jerusalem um natti både ein og tvo gonger.
21  Eg vara dei åt og sa til dei: Kva tyder det at de gjev dykk til framfor muren um natti? Gjer de det ein gong til, so legg eg hand på dykk. Frå den tid kom dei ikkje meir dit um sabbaten.
22  Sidan baud eg levitane at dei skulde reinsa seg og koma og halda vakt ved portane, so sabbatsdagen kunde haldast heilag. Kom meg i hug for dette og, min Gud, og miskunna meg etter din store nåde!
23  På den tid såg eg og dei jødane som hadde gift seg med kvinnor frå Asdod og Ammon og Moab.
24  Helvti av borni deira tala Asdod-mål eller tungemålet åt eit av dei andre folki - dei kunde ikkje tala jødisk.
25  Eg skjemde på dei og banna dei, ja, sume av dei slo eg og reiv dei i håret; so let eg dei gjera eiden ved Gud og sa: De må ikkje gjeva døtterne dykkar til sønene deira og ikkje henta konor åt sønene dykkar eller åt dykk sjølve millom døtterne deira!
26  Var det ikkje med sovore Salomo forsynda seg, han som var Israels konge? Millom dei mange folki fanst det ingen konge som han, og hans Gud hadde han kjær og sette han til konge yver heile Israel; men endå fekk dei framande kvinnone lokka han til å synda.
27  Og so skulde de få lov til å gjera so vond ei gjerning som å svika vår Gud med di de gifter dykk med framande kvinnor!
28  Ein av sønene åt Jojada, son åt Eljasib, øvstepresten, var måg åt Sanballat, horoniten; difor dreiv eg han burt frå meg.
29  Kom dei i hug, min Gud, for di dei hev vanæra prestedømet og pakti um prestedømet og levitane!
30  So reinsa eg dei for alt framandt, og eg gav fyresegner um det prestane og levitane skulde hava umsut med, kvar i sitt yrke,
31  og um veden som til fastsette tider skulde sendast til Guds hus, og um fyrstegrøda. Kom meg i hug for dette, min Gud, og rekna meg det til godes!
 
 
# Esters bok 1
1  I Ahasverus' tid - det var den Ahasverus som rådde frå India alt til Etiopia yver hundrad og sju og tjuge land* -
2  i den tid då kong Ahasverus sat på kongsstolen sin i Susan-borgi,
3  i tridje året av kongedømet hans bar det so til at han gjorde eit gjestebod for alle hovdingane og tenestmennene sine; herhovdingane i Persia og Media, dei høgste mennene i riket og landshovdingane var samla hjå han.
4  I mange dagar - hundrad og åtti dagar - let han sin kongelege herlegdom og rikdom koma til synes med all den drust og dramb som fylgde stordomen hans.
5  Då dei dagane var lidne, heldt kongen gjestebod i sju dagar for alt folket som fanst i Susan-borgi, både store og små, i fyregarden til hagen ved kongsborgi.
6  Kvite tjeld av lin og bomull og blå purpurtjeld var feste til marmorsulor med kvite bomullsnorer og raude purpursnorer som låg i sylvringar; gull- og sylvbenker stod på golvhellor av alabast og kvitt marmor og perlemor og svart marmor.
7  Drykkane vart skjenkte i gullskåler, og kvar skål var ulike dei hine. Og der var nøgdi av kongeleg vin, som det høvde hjå ein konge.
8  Med drykken for dei fram etter den fyresegni at ingen skulde nøydast; for kongen hadde bode alle dei øvste tenarane i huset sitt at dei skulde lata kvar mann få so mykje han sjølv vilde.
9  Samstundes heldt dronning Vasti gjestebod for kvinnor i kongeslottet åt kong Ahasverus.
10  Sjuande dagen, då kongen var vorten fjåg av vinen, sa han til Mehuman, Bista, Harbona, Bigta, Abagta, Setar og Karkas, dei sju hirdmennene som gjorde tenesta hjå kong Ahasverus,
11  at dei skulde henta dronning Vasti og leida henne fram for kongen med den kongelege kruna på hovudet, so han kunde lata folki og hovdingane få sjå venleiken hennar; for ho var ovfager.
12  Men dronning Vasti vilde ikkje koma - ho trassa bodet som kongen hadde sendt med hirdmennene. Då vart kongen harmfull - vreiden loga upp i han -
13  og han sa til vismennene, som hadde vit på tidshøvi - for soleis vart kvar sak som kongen skulde avgjera, lagd fram for alle som hadde vit på lov og rett,
14  og dei som stod han næmast, var Karsena, Setar, Admata, Tarsis, Meres, Marsena, Memukan, dei sju persiske og mediske hovdingane som alltid hadde tilgjenge til kongen og sat øvst i riksens råd -:
15  Kva skal ein etter lovi gjera med dronning Vasti, sidan ho ikkje lydde det bodet som Ahasverus sende henne med hirdmennene?
16  Då tok Memukan soleis til ords, der han stod framfor kongen og hovdingane: Dronning Vasti hev ikkje berre forbrote seg mot kongen, men mot alle hovdingane og alle folki i alle land som ligg under kong Ahasverus' velde.
17  For åtferdi åt dronningi vil verta kjend millom alle konor, og dei kjem til å sjå med vanvyrdnad på mennene sine og segja: Kong Ahasverus sende bod etter dronning Vasti, men ho kom ikkje.
18  Alt no i dag vil hovdingfruone i Persia og Media tala soleis til alle hovdingane åt kongen, so snart dei fær spurt åtferdi åt dronningi, og det kjem til å verta nok av vanvyrdnad og vreide.
19  Um kongen so tykkjer, so lat det ganga ut eit kongebod at Vasti aldri meir skal få te seg fram for kong Ahasverus, og lat det bodet verta uppskrive millom lovene åt Persia og Media, so det stend urikkeleg fast! Og so late kongen ei onnor kvinna, som er betre enn ho, få den kongelege rangen som ho no hev!
20  Når då det påbodet som kongen sender ut, vert kunnigt i heile riket hans, so stort og vidt som det er, so vil alle konor syna mennene sine æra, både høge og låge.
21  Det ordet tykte kongen og hovdingane vel um, og kongen gjorde som Memukan hadde sagt.
22  Han sende brev til alle landi som låg under hans velde - til kvart land i den skrifti dei bruka der, og til kvart folk på det tungemålet dei tala - at kvar mann skulde vera herre i huset sitt og tala målet åt folket sitt.
 
 
# Esters bok 2
1  Då det leid um ei tid, og harme hadde runne av kongen, kom han i hug att Vasti og det ho hadde gjort, og det som var vedteke um henne.
2  Då sa sveinane åt kongen, dei som gjekk han til handa: Ein skulde leita etter fagre ungmøyar åt kongen!
3  I kvart land som kongen råder yver, skulde han setja umbodsmenner, og dei skulde samla alle fagre ung møyar saman i kvinnehuset i Susan-borgi, og Hege, kongsmannen, han som tek vare på kvinnone, skulde hava tilsyn med dei og lata dei få salvar til å smyrja seg med,
4  og so skulde den ungmøyi som kongen likar best, verta dronning i staden for Vasti! Det rådi tykte kongen vel um, og han gjorde so.
5  I Susan-borgi var det den gongen ein jødisk mann som heitte Mordekai og var son åt Ja'ir, som var son åt Sime'i og soneson åt Kis, ein mann av Benjamins-ætti.
6  Han var med i den fangeflokken som vart ført burt saman med Jekonja, Juda-kongen, han som Nebukadnesar, Babel-kongen, førde burt.
7  Han var fosterfar åt Hadassa - som og vart kalla Ester - dotter åt farbror hans; for ho hadde korkje far eller mor. Møyi var både velvaksi og ven, og då foreldri hennar døydde, tok Mordekai henne til seg som si eigi dotter.
8  Då no brevet frå kongen og bodet hans vart kjent, og det vart samla mange ungmøyar i Susan-borgi, der Hegai hadde tilsyn med dei, då vart Ester og henta til kongsgarden, og Hegai, han som tok vare på kvinnone, bar umsut for henne.
9  Han lika den unge møyi vel og fekk godvilje for henne. Difor skunda han seg og gav henne salvar til å smyrja seg med og den maten ho skulde hava, og sende henne dei sju ternone frå kongsgarden som var etla åt henne. Sidan let han henne og ternone hennar flytja inn i beste romi i kvinnehuset.
10  Ester hadde ikkje nemnt kva folk og ætt ho var av; for Mordekai hadde sagt henne at ho ikkje måtte nemna noko um det.
11  Kvar einaste dag gjekk Mordekai att og fram utanfor tungarden åt kvinnehuset - han vilde vita korleis Ester levde, og kva dei gjorde med henne.
12  No var det so at kvar gong radi kom til ei av dei unge møyane at ho skulde inn til kong Ahasverus, etter ho i fulle tolv månader hadde vorte budd soleis som det var fyreskrive i kvinnelovi - for so lang tid gjekk det med til salvingi deira, seks månader med myrraolje og seks månader med angande kryddor og med andre salvar som kvinnone plar smyrja seg med -
13  når då ungmøyi gjekk inn til kongen, fekk ho taka med seg frå kvinnehuset til kongsgarden alt det ho bad um.
14  Um kvelden gjekk ho inn, og um morgonen gjekk ho attende til det andre kvinnehuset og var sidan under tilsyn av Sa'asgas, den hirdmannen som tok vare på fylgjekonone. Ho kom då ikkje oftare inn til kongen, mindre kongen hadde lagt slik hug til henne at ho vart kalla til han med namns nemning.
15  Då no radi kom til Ester, dotter åt Abiha'il - som var farbror åt Mordekai, fosterfar hennar - at ho skulde inn til kongen, bad ho ikkje um anna enn det som Hegai, kongsmannen, han som tok vare på kvinnone, rådde til. Og alle som såg Ester, tykte gildt i henne.
16  Det var i sjuande året av kongedømet hans Ahasverus, i tiande månaden - det er tebet månad - at Ester vart henta heim til han i kongsgarden hans.
17  Kongen fekk Ester meir kjær enn alle dei andre kvinnone; ho vann hans nåde og godvilje framum alle hine møyane. Han sette ei kongeleg kruna på hovudet hennar og gjorde henne til dronning i staden for Vasti.
18  Til æra for Ester gjorde kongen eit stort gjestebod for hovdingane og tenestmennene sine; han gav skattelette i alle landi sine og bytte ut gåvor, som det høvde for ein konge.
19  Då det andre gongen vart samla saman ungmøyar, sat Mordekai i kongsporten.
20  Men Ester hadde ikkje nemnt noko um ætti si og folket sitt; for det hadde Mordekai sagt at ho ikkje måtte, og Ester gjorde i alle ting som Mordekai sa, soleis som ho hadde gjort medan ho vart fostra hjå han.
21  I denne tidi - då Mordekai heldt seg i kongsporten - vart Bigtan og Teres, tvo av dei hirdmennene som vakta dørstokken i kongsgarden, arge på kong Ahasverus og leita etter eit høve til å leggja hand på han.
22  Dette fekk Mordekai vita; han sa det til dronning Ester, og Ester bar bod til kongen um det frå Mordekai.
23  Saki vart granska, og då det synte seg at det var so, vart båe hirdmennene hengde upp i ein galge. Dette hendet vart skrive i krønikeboki for augo åt kongen.
 
 
# Esters bok 3
1  Då det leid um ei tid, let kong Ahasverus Haman Hammedatason av Agag-ætti få stor makt og gav han rang og sæte yver alle dei hovdingane som var hjå han.
2  Og alle tenestmennene åt kongen som heldt seg i kongsporten, fall på kne og la seg å gruve for Haman; for so hadde kongen sagt at dei skulde gjera; men Mordekai fall ikkje på kne og la seg ikkje å gruve for han.
3  Tenestmennene åt kongen - dei som heldt seg i kongsporten - spurde då Mordekai: Kvifor gjer du imot det som kongen hev bode?
4  Dag etter dag tala dei soleis til han, men han høyrde ikkje på dei. Då sa dei det med Haman - dei vilde sjå um den grunnen Mordekai gav, vart teken for god; for han hadde sagt dei at han var jøde.
5  Då Haman såg at Mordekai ikkje fall på kne eller la seg gruve for han, vart han harmfull.
6  Men han tykte det var for lite å leggja hand berre på Mordekai. Han hadde fenge vita kva folk Mordekai høyrde til, og so vilde han sjå til å få rudt ut alle jødar som fanst i heile riket åt Ahasverus, av di dei var landsmennene hans Mordekai.
7  I den fyrste månaden - det er nisan månad - i tolvte året av kongedømet åt Ahasverus vart det kasta pur - det er lut - for augo åt Haman um kvar einskild dag og kvar einskild månad alt til tolvte månaden - det er adar månad -.
8  Og Haman sa til kong Ahasverus: Her er eit folk som bur spreidt og for seg sjølv millom dei hine folki i alle dei landi som ligg under ditt velde; lovene deira er ulike lovene åt alle andre folk, og dei held seg ikkje etter dei lovene kongen hev gjeve. Det høver ikkje for kongen å lata dei stella seg som dei vil.
9  Um kongen so synest, so lat det verta kunngjort i brev at dei skal øydast! Ti tusund talent sylv skal eg då kunna vega upp åt embetsmennene, so dei kann leggja det i skattkammeret åt kongen.
10  Då drog kongen seglringen av handi si og gav han til agatiten Haman Hammedatason, fienden åt jødane,
11  og sa til han: Sylvet skal vera ditt, og med folket må du fara som du tykkjer best.
12  Trettande dagen i fyrste månaden vart skrivarane åt kongen kalla saman, og det vart sett upp eit skriv heiltupp soleis som Haman sa fyre, både til jarlane åt kongen og til landshovdingane i kvart land og til hovdingane for kvart folk - til kvart land i den skrifti dei bruka der, og til kvart folk på det tungemålet dei tala. Skrivi vart utferda i namnet åt kong Ahasverus og forsigla med den kongelege seglringen.
13  So vart det med snøggbod sendt brev til alle land som høyrde under kongen, at alle jødar skulde øydast, drepast og tynast, både unge og gamle, småborn og kvinnor, alle på ein dag, trettande dagen i tolvte månaden - det er adar månad - og alt dei åtte, skulde haldast for herfang og ranast.
14  Ei avskrift av brevet vart kunngjort for alle folki, so bodet skulde verta kjent i kvart land, og dei kunde vera budde til den dagen.
15  Med det same dette bodet var utferda i Susan-borgi, tok snøggbodberarane av stad, som kongen hadde sagt fyre. So sette kongen og Haman seg til å drikka; men Susan-byen var forfærd.
 
 
# Esters bok 4
1  Då Mordekai fekk vita alt det som hendt var, reiv han sund klædi sine og hadde på seg sekkety og oska. So gjekk han ut i byen og skreik og jamra høgt og sårt.
2  Han kom so langt som til den opne plassen framanfor kongsporten; for ingen som var klædd i sekkety, fekk lov til å ganga inn i kongsporten.
3  Og i kvart land og på kvar stad som ordi åt kongen og bodet hans nådde fram til, vart det stor sorg på jødane, og dei fasta og gret og øya; mange tok jamvel sekkety og oska og hadde til underbreidsla i lega si.
4  Ternone og hirdsveinane åt Ester kom og fortalde henne det. Då vart dronningi ottefull. Ho sende Mordekai klæde, som han skulde hava på seg i staden for dei sekkeklædi han gjekk i; men han tok ikkje imot dei.
5  So ropa Ester på Hatak, ein hirdsvein som kongen hadde sett til å ganga henne til handa, og bad han ganga til Mordekai og spyrja kva som var tids, og kvifor han bar seg soleis åt.
6  Hatak gjekk ut og fann Mordekai på bytorget framanfor kongsporten,
7  og Mordekai sa frå um alt som hadde hendt han, og nemnde grant kor mykje sylv Haman hadde lova å leggja i skattkammeret åt kongen, um han fekk gjera ende på jødane.
8  Og han gav han og ei avskrift av det skrivne påbodet som hadde vorte utferda i Susan um å rydja dei ut; den skulde han visa Ester og gjeva henne greida på alt og setja henne fyre å ganga inn til kongen og søkja hans nåde og beda at han vilde spara folket hennar.
9  Hatak kom og fortalde Ester kva Mordekai hadde sagt.
10  Då bad Ester Hatak bera desse ordi fram til Mordekai:
11  Alle tenarane åt kongen og folket i dei landa som ligg under hans velde, veit at um nokon, mann eller kvinna, ukalla gjeng inn til kongen i indre tunet, so gjeld for alle som det gjer, same lovi: dei lyt lata livet, utan so er at kongen retter ut gullstaven sin imot dei - då fær dei leva. Men no hev eg ikkje på tretti dagar vore kalla inn til kongen.
12  Då Mordekai fekk høyra kva Ester hadde sagt,
13  bad han dei svara henne so: Du må ikkje tenkja at av alle jødar du åleine fær sleppa undan, av di du eig heime i kongsgarden!
14  For um du tegjer stilt no, so vil det nok koma berging og hjelp for jødane frå ein annan stad, men du og farsætti di kjem til å øydast. Og kven veit um det ikkje er just for eit høve som dette du hev fenge dronningrang?
15  Då baud Ester å svara Mordekai so:
16  Gakk i veg og få samla alle jødar som finst i Susan, og haldt so fasta for mi skuld! I tri døger må de ingen ting eta eller drikka, korkje um dagen eller um natti! Eg og ternone mine skal og fasta på same vis. Med so gjort vil eg ganga inn til kongen, endå det ikkje er etter lovi. Lyt eg so døy, so lat meg døy!
17  So gjekk Mordekai av stad og gjorde i alle måtar so som Ester hadde sagt han fyre.
 
 
# Esters bok 5
1  Tridje dagen klædde Ester seg i sitt dronningskrud og steig inn på indre tunet i kongsgarden, midt framfor kongshalli, medan kongen sat på kongsstolen sin i kongshalli, midt imot døri til halli.
2  Då no kongen fekk sjå dronning Ester, som ho stod der i tunet, tykte han ovleg gildt i henne; han rette gullstaven som han heldt i handi, ut imot henne, og Ester gjekk fram og tok i enden av staven.
3  Då sa kongen til henne: Kva hev du på hjarta, dronning Ester? Er det noko du ynskjer? Um det so var halve riket mitt, skal du få det.
4  Ester svara: Um det tekkjest deg, herre konge, vilde eg gjerne at du og Haman i dag skulde koma til det gjestebodet eg hev stelt til for deg!
5  Då sa kongen: Skunda dykk og henta Haman, so me kann gjera som Ester vil! So kom då kongen og Haman til det gjestebodet som Ester hadde stelt til.
6  Medan dei sat og drakk vin, sa kongen til Ester: Er det noko du vil beda um? Det skal gjevast deg. Er det noko du ynskjer deg? Du skal få det, um det so var helvti av riket.
7  Ester svara: Det eg bed um og ynskjer, er dette:
8  Hev kongen nokon godvilje for meg, og tekkjest det kongen å gjeva meg det eg bed um og gjera det eg ynskjer, so må kongen og Haman koma til det gjestebodet eg vil stella til åt dei. I morgon vil eg då gjera som kongen segjer.
9  Den dagen gjekk Haman glad og fjåg derifrå. Men då han fekk sjå Mordekai, som sat i kongsporten og korkje reiste seg eller rørde seg for han, vart han brennande harm på Mordekai.
10  Men han styrde seg og gjekk heim; so sende han bod etter venene sine og Seres, kona si,
11  og han la ut for dei um sin rikdom og herlegdom og dei mange sønene sin og korleis kongen på alt vis hadde gjort han stor og hadde gjeve han rang yver dei hine hovdingane og kongsmennene.
12  Og han la til: Eg var jamvel den einaste som dronning Ester let få koma med kongen til det gjestebodet ho hadde stelt til; i morgon og er eg beden til henne i lag med kongen.
13  Men alt dette er ikkje nok so lenge eg ser Mordekai, jøden, sitja i kongsporten.
14  Då sa dei til han, både Seres, kona hans, og alle venene hans: Lat dei gjera ein galge, femti alner høg, og i morgon skal du beda kongen at Mordekai må verta upphengd i den galgen; so kann du ganga glad med kongen til gjestebodet. Den rådi tykte Haman vel um, og han let gjera galgen.
 
 
# Esters bok 6
1  Den natti fekk ikkje kongen sova. Han bad dei henta krønikeboki, som dei minneverdige hendingane var uppskrivne i, og ho vart upplesi for kongen.
2  Der fann dei det skrive korleis Mordekai hadde meldt at Bigtana og Teres, tvo av dei hirdmennene som vakta dørstokken i kongsgarden, hadde freista å leggja hand på kong Ahasverus.
3  Då spurde kongen: Kva æra og vyrdnad hev Mordekai fenge for det? Sveinane åt kongen, dei som gjekk han til handa, svara: Han hev ikkje fenge nokon ting.
4  So sa kongen: Kven er det som er ute i tunet? Haman var då nyst komen inn i ytre tunet åt kongsgarden, vilde beda kongen at Mordekai måtte verta upphengd i den galgen han hadde reist åt han.
5  Kongssveinane svara: Det er Haman som stend der ute i tunet. Kongen sa: Lat han koma inn!
6  Då no Haman kom inn, spurde kongen han: Kva skal ein gjera med den mannen som kongen hev hug til å æra? Då tenkte Haman med seg: Kven skulde kongen heller vilja visa æra enn meg?
7  Og han sa til kongen: Er det ein mann som kongen hev hug til å æra,
8  so lat dei henta ein kongeleg klædnad som kongen sjølv hev bore, og ein hest som kongen sjølv hev ride på, og som hev ein kongeleg kruna på hovudet;
9  ein av dei øvste hovdingane åt kongen skal taka imot klædnaden og hesten, og han skal hava klædnaden på den mannen som kongen hev hug til å æra, og lata han rida på hesten igjenom gatone i byen og ropa fyre han: Soleis gjer ein med den mannen som kongen hev hug til å æra!
10  Då sa kongen til Haman: Skunda deg, tak klædnaden og hesten, som du hev sagt, og gjer soleis med jøden Mordekai, som sit i kongsporten! Gløym ikkje noko av alt det du hev sagt!
11  So tok Haman klædnaden og hesten, hadde klædnaden på Mordekai, let han rida gjenom gatone i byen og ropa fyre han: Soleis gjer ein med den mannen som kongen hev hug til å æra!
12  Mordekai gjekk attende til kongsporten; men Haman skunda seg heim, sorgfull og med hovudet innsveipt.
13  Han fortalde Seres, kona si, og alle venene sine alt det som hadde hendt han. Då sa dei til han, både vismennene hans og Seres, kona hans: Dersom Mordekai, som du hev teke til å tapa for, er av jødeætt, so maktast du ingen ting mot han, men kjem til å tapa reint for han.
14  Medan dei endå heldt på og tala med han, kom hirdmennene åt kongen - dei skulde skunda seg og henta Haman til gjestebodet som Ester hadde stelt til.
 
 
# Esters bok 7
1  So kom då kongen og Haman til gjestebodet hjå dronning Ester.
2  Denne andre dagen og sa kongen til Ester, medan dei sat og drakk vin: Er det noko du vil beda um, dronning Ester? Det skal gjevast deg. Er det noko du ynskjer? Du skal få det, um det so var helvti av riket.
3  Då svara dronning Ester: Hev du nokon godvilje for meg, konge, og er det etter ditt tykk, so unn meg livet for bøni mi skuld, og folket mitt for ynsket mitt skuld!
4  For me er selde, både eg og folket mitt, til å øydast og drepast og tynast. Var det endå berre til å vera trælar og trælkvinnor me var selde, so skulde eg tagt; men no er fienden vår ikkje god til å bøta det tapet kongen lid.
5  Då tok kong Ahasverus til ords att og spurde dronning Ester: Kven er han, og kvar er han som hev våga seg til å gjera slikt?
6  Ester svara: Det er ein motstandar og fiende - det er Haman, det illmennet der! Då vart Haman so forfærd at han torde ikkje sjå dit som kongen og dronningi sat.
7  Kongen reiste seg i vreide; han tok ut frå gjestebodet og gjekk ut i slottshagen; men Haman vart att inne - han vilde beda dronning Ester um livet sitt; for han skyna at kongen var fullrådd på å valda han vondt.
8  Då kongen kom attende frå slottshagen til gjestebodshuset, låg Haman framyver kvilebenken som Ester sat på. Då ropa kongen: Vil han jamvel taka dronningi med vald, og det her i mitt eige hus! Ikkje fyrr var det ordet fare or munnen på kongen, fyrr dei sveipte inn andletet hans Haman.
9  Og Harbona, ein av dei hirdmennene som då gjorde tenesta hjå kongen, sa: Sjå, innmed huset hans Haman stend det alt ein galge, femti alner høg! Den hev Haman late gjera åt Mordekai, han som ein gong gjorde kongen so stort gagn med ordi sine. Då sa kongen: Heng han upp i den!
10  So hengde dei Haman upp i den galgen som han hadde reist åt Mordekai. Og harmen rann av kongen.
 
 
# Esters bok 8
1  Same dagen gav kong Ahasverus dronning Ester det huset som Haman, fienden åt jødefolket, hadde ått; og Mordekai fekk koma inn og helsa på kongen; for Ester hadde fortalt kva han var for henne.
2  Kongen drog av seg seglringen sin, som han hadde teke att frå Haman, og gav han til Mordekai, og Ester sette Mordekai yver huset hans Haman.
3  Sidan bar Ester endå ein gong saki si fram for kongen. Ho kasta seg gråtande ned for føtene hans og naudbad han at han måtte gjera um inkje den meinrådi som Haman, agagiten, hadde lagt upp mot jødane.
4  Kongen rette gullstaven ut mot Ester. Då reis Ester upp og steig fram for kongen
5  og sa: Tekkjest det kongen, og hev han godvilje for meg - synest det kongen rett, og er eg gjæv for han, so lat det verta utferda skriv til å avlysa brevi frå Haman Hammedatason, agagiten, dei som inneheldt meinrådi hans, og som han skreiv for å få tynt jødane i alle dei landi som kongen råder yver!
6  Korleis kunde eg tola sjå på den ulukka som vilde råma folket mitt, og korleis kunde eg tola sjå på at ætti mi vart øydd?
7  Då sa kong Ahasverus til dronning Ester og jøden Mordekai: De veit eg hev gjeve Ester huset hans Haman, og sjølv hev han vorte upphengd i galgen, for di han vilde leggja hand på jødane.
8  So set no de upp eit skriv um jødane i namnet åt kongen, soleis som de tykkjer best, og forsigla det med seglringen åt kongen! For eit skriv som er utferda i namnet åt kongen og forsigla med seglringen åt kongen, kann ikkje verta avlyst.
9  So vart då med ein gong skrivarane åt kongen kalla i hop - det var tri og tjugande dagen i tridje månaden, sivan månad - og dei skreiv heiltupp soleis som Mordekai sa fyre, til jødane og til jarlane og landshovdingane og fylkesstyrarane frå India og til Etiopia - hundrad og sju og tjuge land - til kvart land i den skrifti dei bruka der, og til kvart folk på det tungemålet dei tala, og til jødane og i deira eigi skrift og i deira eige mål.
10  Han skreiv i namnet åt kong Ahasverus og forsigla med seglringen åt kongen. So sende han brevi av stad med snøggbod, som reid på tråvarar frå kongens eigne stallar.
11  I brevi stod det at kongen gav jødane i kvar by lov til å slå seg i hop og verja livet sitt og til å øyda og drepa og tyna kvar væpna flokk som tok på dei i noko folk eller land, med småborn og kvinnor, og rana eigedomane deira,
12  og alt på ein og same dagen i alle landi åt kong Ahasverus, trettande dagen i tolvte månaden - det er adar månad -.
13  Ei avskrift av brevet vart kunngjord for alle folki, so bodet skulde verta kjent i kvart land, og jødane den dagen kunde vera budde til å hemna seg på fiendane sine.
14  Med det same dette bodet var utferda i Susan-borgi, tok bodberarane som reid på dei kongelege tråvarane, radt av stad i strjukande tan, som kongen hadde sagt fyre.
15  Mordekai gjekk ut frå kongen i ein kongeleg klædnad av blått purpur og kvitt linan og med ei stor gullkruna på og ei kåpa av kvitt bomullsty og raudt purpur; og Susan-byen jubla høgt og gledde seg.
16  Hjå jødane var det no ljos og gleda og frygd og æra.
17  Og i kvart land og kvar by, so langt som ordet åt kongen og bodet hans nådde, vart det gleda og frygd hjå jødane med gjestebod og høgtid; og millom dei hine folki i landet var det mange som vart jødar; for det hadde kome på dei ein otte for jødefolket.
 
 
# Esters bok 9
1  Trettande dagen i tolvte månaden - det er adar månad - den dagen då ordet og bodet åt kongen skulde setjast i verk, og uvenene åt jødane hadde vona å få velde yver dei - men no hadde det snutt seg um, so det var jødane som fekk velde yver fiendane sine -
2  den dagen slo jødane seg i hop i byane sine i alle dei landi som Ahasverus rådde yver, og vilde leggja hand på dei som emna på vondt mot dei; og ingen kunde standa seg mot dei; for alle hine folki hadde fenge otte for dei.
3  Alle fylkesstyrarane og jarlane og landshovdingane og embetsmennene åt kongen hjelpte jødane; for dei hadde fenge otte for Mordekai.
4  For Mordekai hadde no mykje å segja i kongsgarden, og gjetordet hans for vidt um land - han vart større og større mann, Mordekai.
5  So rauk då jødane på alle uvenene sine med sverdet og drap og tynte dei - dei for reint som dei vilde med fiendane sine.
6  I Susan-borgi drap og tynte jødane fem hundrad mann.
7  Dei drap og Parsandata og Dalfon og Aspata
8  og Porata og Adalja og Aridata
9  og Parmasta og Arisai og Aridai og Vaisata,
10  dei ti sønene åt Haman Hammedatason, fienden åt jødane. Men dei rørde ikkje godset åt uvenene sine.
11  Same dagen fekk kongen vita talet på dei som var drepne i Susan-borgi.
12  Då sa kongen til dronning Ester: I Susan-borgi hev jødane drepe og tynt fem hundrad mann og dei ti sønene åt Haman. Kva hev dei so ikkje gjort i dei andre landi som kongen råder yver? Er det endå noko du vil beda um, so skal det gjevast deg, og er det meir du ynskjer, skal du få det.
13  Ester svara: Tekkjest det kongen, so lat jødane i Susan i morgon og få lov til å halda seg etter det påbodet som gjeld i dag, og lat dei ti Hamanssønene verta upphengde i galgen!
14  Kongen baud at so skulde gjerast, og det vart utferda eit påbod um det i Susan; alle dei ti Hamanssønene vart upphengde.
15  Jødane i Susan slo seg i hop fjortande dagen og i adar månad og drap i Susan tri hundrad mann; men godset deira rørde dei ikkje.
16  Dei hine jødane i alle dei landa kongen rådde yver, slo seg og i hop og varde livet sitt og fekk soleis fred for uvenene sine; dei drap fem og sytti tusund av fiendane sine, men rørde ikkje godset deira.
17  Det var den trettande dagen i adar månad dette gjekk for seg; fjortande dagen i same månaden kvilde dei seg, og dei gjorde den dagen til ein bods- og glededag.
18  Men jødane i Susan slo seg i hop både trettande og fjortande dagen i månaden; dei kvilde seg femtande dagen og gjorde den til ein gjestebods- og glededag.
19  Soleis hev det seg at jødane på landet - dei som bur i landsbyane - fjortande dagen i adar månad held gledefest med gjestebod og høgtid og sender kvarandre gåvor av gjestebodskosten.
20  Mordekai skreiv upp desse hendingane og sende brev til alle jødane i alle landi åt kong Ahasverus, både nær og fjerr,
21  og gjorde det til ei lov og ein skyldnad for dei at dei år etter år skulde høgtida fjortande og femtande dagen i adar månad,
22  av di det var på dei dagane jødane hadde fenge fred for fiendane sine, og i den månaden suti deira hadde snutt seg um til gleda og sorgi til høgtid; difor skulde dei gjera dei dagane til gjestebods- og glededagar og senda gjestebodskost til kvarandre og gåvor til dei fatige.
23  Jødane tok ved at det skulde vera fast skikk det som dei alt hadde teke til å gjera, og som Mordekai hadde skrive til dei um.
24  For Haman Hammedatason, agagiten, fienden åt alle jødar, hadde lagt upp råd mot jødane for å få tynt dei og hadde kasta pur - det er lut - for å øyda og tyna dei.
25  Men då det kom attfor kongen, baud han i eit brev at den meinrådi Haman hadde tenkt ut mot jødane, skulde koma att på hans eige hovud, so han sjølv og sønene hans vart upphengde i galgen.
26  Difor kalla dei desse dagane purim etter ordet pur. Og etter alt det som stod i brevet, og det som dei sjølve hadde set, og som hadde hendt dei,
27  gjorde jødane det til ein fast og ubrigdeleg skikk for seg og etterkomarane sine og for alle som gjekk yver til deira tru, at dei år etter år skulde høgtida desse tvo dagane etter det som var fyreskrive um dei, og på den tidi som var sett for dei,
28  og at desse dagane skulde komast i hug og høgtidast gjenom alle aldrar, i kvar ætt, i kvart land og kvar by, og at desse purim-dagane ikkje skulde aldri falla burt hjå jødane og aldri koma i gløyme hjå etterkomarane deira.
29  Dronning Ester Abiha'ilsdotter og jøden Mordekai skreiv endå eit brev - dei skreiv med fynd og mynd, av di dei vilde få lovfest det som stod i dette nye brevet um purim.
30  Og han sende skriv med venlege og ålvorlege ord til alle jødane i dei hundrad og sju og tjuge landi som høyrde til riket åt Ahasverus,
31  for å lovfesta desse purim-dagane på den fastsette tidi, soleis som jøden Mordekai og dronning Ester hadde sagt fyre um dei, og soleis som dei sjølve hadde skipa det for seg og etterkomarane sine med fyresegner um fasta og klagerop på dei dagane.
32  So vart då desse fyresegnene um purim-festen lovfeste ved påbodet frå Ester, og det vart uppskrive i ei bok.
 
 
# Esters bok 10
1  Kong Ahasverus la skatt på heile landet, jamvel og øyane i havet.
2  Alt det han gjorde i si makt og sitt velde, og ei greinleg fråsegn um den høge rangen som kongen lyfte Mordekai upp til, det er uppskrive i krønikeboki åt kongane i Media og Persia.
3  For jøden Mordekai var næst etter kong Ahasverus i makt, og han var høgt æra millom jødane og vel lika hjå brørne sine, so mange dei var; han sytte stødt for velferdi åt folket sitt og tala til bate for heile si ætt.
 
 
# Jobs bok 1
1  I landet Us budde ein gong ein mann som heitte Job. Det var ein ulastande og rettvis mann, som ottast Gud og heldt seg frå det som vondt var.
2  Han fekk sju søner og tri døtter,
3  og han åtte sju tusund sauer og tri tusund kamelar og fem hundrad par uksar og fem hundrad asnor og hadde ei stor mengd med tenarar, so han var den mektigaste av alle austerlendingane.
4  Sønene hans hadde for skikk å halda gjestebod kvar sin dag og kvar heime hjå seg, og dei sende bod til dei tri systerne sine og bad dei koma og eta og drikka i lag med dei.
5  Når so ein umgang med gjestebodsdagar var til endes, sende Job bod etter dei og helga dei; han reis upp tidleg um morgonen og ofra brennoffer, eitt for kvar einskild av dei; for Job sa: Kann henda hev sønene mine synda og banna Gud i sitt hjarta. Soleis gjorde Job kvar gong.
6  So hende det ein dag at Guds søner kom og steig fram for Herren, og i lag med dei kom Satan og.
7  Herren spurde Satan: Kvar kjem du ifrå? Satan svara: Eg hev fare og svive ikring på jordi.
8  Då spurde Herren Satan: Hev du gjeve ans på Job, tenaren min? For liken hans finst ikkje på jordi, so ulastande og rettvis ein mann som han er, og so som han ottast Gud og held seg frå det som vondt er.
9  Men Satan svara Herren: Skal tru Job ottast Gud for ingen ting?
10  Hev du ikkje hegna um han og huset hans og alt det han eig, på alle leider? Alt hans yrke hev du signa, og buskapane hans hev breidt seg vidt utyver i landet.
11  Men rett ut handi di og rør ved alt det han eig - då skal han so visst banna deg upp i andletet!
12  Då sa Herren til Satan: Sjå, alt det han eig, er i ditt vald; men han sjølv må du ikkje leggja hand på. So gjekk Satan burt frå Herrens åsyn.
13  Ein dag sønene og døtterne hans heldt måltid og drakk vin heime hjå den eldste broren,
14  kom det ein mann til Job og sa: Uksane gjekk for plogen, og asnone beitte tett attmed;
15  då kom sabearane yver dei og tok dei, og sveinane hogg dei ned med sverdet; berre eg slapp undan, so eg kunde segja frå til deg.
16  Medan han endå tala, kom ein annan og sa: Guds eld for ned frå himmelen og råma småfeet og sveinane og brende dei upp; berre eg slapp undan, so eg kunde segja frå til deg.
17  Medan han endå tala, kom den tridje og sa: Kaldearane kom i tri flokkar og kasta seg yver kamelane og tok dei, og sveinane hogg dei ned med sverdet; berre eg slapp undan, so eg kunde segja frå til deg.
18  Medan han endå tala, kom den fjorde og sa: Sønene og døtterne dine heldt måltid og drakk vin heime hjå den eldste broren;
19  då kom det brått ein sterk storm frå hi sida øydemarki og tok fat i alle fire hyrno på huset, so det seig i hop yver ungdomane og slo dei i hel; berre eg slapp undan, so eg kunde segja frå til deg.
20  Då stod Job upp og reiv sund kappa si og klypte håret av hovudet og kasta seg å gruve og tilbad
21  og sa: Naken kom eg or morslivet, og naken fer eg attende. Herren gav, og Herren tok; Herrens namn vere lova!
22  Trass i alt dette synda ikkje Job, og han lasta ikkje Gud for det som hadde hendt han.
 
 
# Jobs bok 2
1  So hende det ein dag at Guds søner kom og steig fram for Herren, og i lag med dei kom og Satan og steig fram for Herren.
2  Herren spurde Satan: Kvar kjem du ifrå? Satan svara: Eg hev fare og svive ikring på jordi.
3  Då spurde Herren han: Hev du gjeve ans på Job, tenaren min? For liken hans finst ikkje på jordi, so ulastande og rettvis ein mann som han er, og so som han ottast Gud og held seg frå det som vondt er. Endå er han like ulastande, so det er utan grunn du hev eggja meg til å tyna han.
4  Men Satan svara Herren: Hud for hud; men ein mann gjev gjerne alt det han eig, berre han bergar livet.
5  Men rett ut handi di og rør ved beini og holdet hans - då skal han so visst banna deg upp i andletet!
6  Då sa Herren til Satan: Sjå, han er i ditt vald - berre du sparer livet hans!
7  So gjekk Satan burt frå Herrens åsyn, og han slo Job med vonde svullar frå hovud til hæl.
8  Og Job tok seg eit skålbrot og skrapa seg med, der han sat i oskedungen.
9  Då sa kona hans til han: Held du deg endå like ulastande? Banna Gud og døy!
10  Men han svara: Du talar som ei fåvis kvinna; skal me berre taka imot det gode av Gud og ikkje det vonde og? Trass i alt dette synda ikkje Job med lippone sine.
11  Job hadde tri vener; då dei fekk høyra um all den ulukka som hadde råma han, kom dei kvar frå sin heimstad: Elifas frå Teman, Bildad frå Suah og Sofar frå Na'ama; og dei avtala seg imillom at dei skulde ganga til han og visa han samhug og trøysta han.
12  Men endå medan dei var eit stykke undan, såg dei at han var reint ukjenneleg; då sette dei i og gret og reiv sund kappone sine og kasta mold upp i lufti, ned yver hovudi sine.
13  Sidan sat dei hjå han på jordi sju dagar og sju næter, og ingen av dei sa eit ord til han; for dei såg at han pintest hardt.
 
 
# Jobs bok 3
1  Då let Job upp munnen og banna fødedagen sin.
2  Job tok til ords og sa:
3  Burt med den dag då eg vart fødd, den natt som sa: Ein svein er avla!
4  Må den dagen verta til myrker! Må Gud i det høge aldri spyrja etter han, og inkje ljos skina yver han!
5  Gjev myrker og daudeskugge må krevja han att, gjev skyer må lægra seg yver han, gjev alt som kann myrkja ein dag, må skræma han!
6  Den natti - myrkret gløype henne! Ho glede seg ikkje millom årsens dagar, ho kome ikkje med i månadstalet!
7  Ja, må den natti verta aud og aldri høyra fagnad klinga!
8  Må dei som bannar dagar, banna henne, dei som hev lært å mana fram Leviatan!
9  Lat hennar morgonstjernor myrkjast, og fåfengt vente ho på ljoset! Å, gjev ho aldri måtte skoda augneloki åt morgonroden -
10  av di ho ikkje stengde morslivsdøri og let all møda vera løynd for augo mine.
11  Kvi fekk eg ikkje døy i morslivet? Kvi slokna eg 'kje straks i fødestundi?
12  Kvi fanst det kne som tok imot meg, og brjost eg kunde suga ved?
13  So låg eg still og kvilde no, eg sov og hadde ro og fred -
14  hjå kongar og hjå heimsens herrar, som bygde upp ruinar åt seg,
15  hjå hovdingar som åtte gull, som fyllte sine hus med sylv;
16  eller og so var eg ikkje til, liksom eit gravlagt, ufullbore foster, lik born som aldri fekk sjå ljoset.
17  Der rasar ikkje dei gudlause meir, der kviler dei som trøytte er.
18  Og der hev alle fangar ro, dei høyrer ingi drivar-røyst.
19  Liten og stor er like der, trælen er fri for herren sin.
20  Kvi gjev han* ljos til den som lid, og liv til dei som syrgjer sårt,
21  som fåfengt stundar etter dauden og leitar etter han meir trutt enn etter løynde skattar,
22  som gled seg, ja, som jublar høgt og fegnast når dei finn ei grav -
23  til den som ikkje finn sin veg, som Gud hev stengt for rundt ikring?
24  For mine sukkar hev eg no til dagleg brød, og klageropi mine strøymer liksom vatnet.
25  For alt eg fæler for, det råmar meg, og det eg gruvar for, det hender meg.
26  Fred hev eg ikkje, ingi ro og ingi kvild - ny uro kjem det stødt.
 
 
# Jobs bok 4
1  Då tok Elifas frå Teman til ords og sa:
2  Um ein baud til å tala eit ord til deg, tok du då ille på det? Men kven kann halda ordi att?
3  Sjølv hev du tala mange til rettes, og maktlause hender hev du styrkt;
4  dine ord reiste upp den som snåva, og kne som veikna, gav du kraft.
5  Men no, når det gjeld deg sjølv, vert du utolug, når det råmar deg, so reddast du.
6  Er ikkje din gudlegdom di tiltru, di ulastande ferd di von?
7  Tenk etter: Kven let livet skuldlaus? Kvar gjekk rettvise folk til grunns?
8  Stødt såg eg: Dei som pløgde urett og sådde naud, dei hausta slikt.
9  Dei stupte for Guds andedrag, og for hans vreidepust vart dei til inkjes.
10  Ei løva bura, men det fæle målet tagna, og tennene på ungløva vart knasa.
11  Av skort på rov laut løva døy, og løveungane vart spreidde.
12  Og til meg kom eit ord i løynd; for øyra let det som ei kviskring,
13  med' tankar kom og for ved nattesyner, då svevnen la seg tung på folk.
14  Då kom ein otte på meg, so eg bivra, og alle mine bein tok til å skjelva.
15  Ei ånd for framum andletet - då reiste håri seg på kroppen.
16  Ho stogga, men eg kunde ikkje rett skilja korleis ho såg ut - ein skapnad stod der framfor augo; eg høyrde susing og ei røyst:
17  Er mennesket rettferdigt, tru, for Gud? Er mannen rein framfor sin skapar?
18  Sjå, tenarane sine trur han ikkje, hjå sine englar finn han lyte* -
19  enn meir hjå dei som bur i hus av leir, som hev sin grunnvoll nedi moldi - dei som kann knasast lett som molen.
20  Frå morgon og til kveld - so ligg dei krasa; fyrr nokon ansar det, gjeng dei til grunns for alltid.
21  Vert ikkje deira tjeldsnor rivi ut*? Dei døyr, men visdom eig dei ikkje.
 
 
# Jobs bok 5
1  Rop berre du! Finst det nokon som svarar deg? Og kven av dei heilage vil du venda deg til?
2  For harm slær dåren i hel, og vreide drep den fåvituge.
3  Eg såg ein dåre røta seg, men brått laut eg banna hans bustad.
4  Borni hans var utan hjelp; dei vart trakka ned i porten, og ingen berga dei.
5  Dei svoltne åt upp avlingi hans, dei tok henne trass i klungergjerde, og snara lurde på hans gods.
6  For ikkje skyt ulukka upp or moldi, og møda brydder ikkje fram or jordi;
7  men mennesket vert født til møda, som gneistane flyg høgt i veret.
8  Eg vilde* venda meg til Gud og leggja saki i hans hand,
9  han som gjer uransakelege storverk, so mange under at dei kann 'kje teljast,
10  som sender regn utyver jordi, let vatnet strøyma yver mark og eng,
11  som lyfter småfolk upp i høgdi og hjelper syrgjande til frelsa,
12  som spiller rådene dei kloke legg, so deira hender ikkje fær gjort verk som varer,
13  som fangar vise folk i deira klokskap og gjer det so at sløge råder vert forhasta;
14  um dagen støyter dei på myrker, og trivlar midt på dag som var det natt.
15  Slik frelser han den fatige frå sverdet, frå deira munn og handi åt den sterke,
16  so det vert von for vesalmannen, og vondskapen let munnen att.
17  Ja, sælt er det menneske som Gud refser, og tukt frå den Allmektige må du ikkje vanvyrda!
18  For han sårar, og han fetlar; han slær og hans hender lækjer.
19  I seks trengslor skal han berga deg, og i den sjuande kjem inkje vondt innåt deg.
20  I hungersnaud friar han deg frå dauden og i krig frå det herjande sverdet.
21  For tungesvipa skal du vera gøymd, og ikkje tarv du ottast øydingi.
22  Øyding og hunger skal du læ åt, og villdyri på jordi tarv du ikkje ottast;
23  for steinane på marki hev du samband med, og villdyri i heidi held fred med deg.
24  Du fær sjå at ditt tjeld stend trygt, og skodar du din eigedom, saknar du ingen ting.
25  Du får sjå at ætti di aukar, dine etterkomarar vert som urtene på jordi.
26  I fullmogen alder skal du ganga i gravi, liksom kornband vert berga i rette tid.
27  Sjå, dette hev me granska ut, og soleis er det. So høyr det då og merk deg det!
 
 
# Jobs bok 6
1  Då tok Job til ords og sa:
2  Gjev dei vilde vega min hugverk, og samstundes leggja all mi ulukka på vekti!
3  For no er ho tyngre enn havsens sand; difor var ordi mine ville.
4  For pilene åt den Allmektige sit i meg, og mi ånd lyt drikka deira gift; redslor frå Gud fylkjer seg mot meg.
5  Skrik vel eit villasen midt i grøne graset? Eller burar uksen når han stend ved fôret?
6  Kven et det smerne utan salt? Kven finn vel smak i eggekvite?
7  Det byd meg mot å røra det*; det er for meg som utskjemd mat.
8  Å, berre bøni mi vart høyrd, og Gud let voni verta uppfyllt!
9  Ja, vilde Gud gjera vel og knusa meg, retta ut si hand og skjera av min livstråd!
10  Då hadde eg endå ei trøyst, eg hoppa av gleda midt i nådelaus pina; for eg hev ikkje neitta ordi åt Den Heilage.
11  Kva styrke hev eg, so eg kunde herda, kva ende fær eg, so eg kunde vera tolug?
12  Er kanskje eg so sterk som steinen? Er kanskje kroppen min av kopar?
13  So er eg då reint hjelpelaus, all frelse-von er teki frå meg.
14  Den usæle trong møta kjærleik hjå sin ven, um so han ikkje lenger ottast den Allmektige.
15  Men brørne mine sveik som bekken, som elvedrag der flaumen gjeng;
16  fyrst gruggast dei av bråna is, og snøen løyner seg i dei,
17  so minkar dei i sumarsoli og kverv reint burt i sumarheten.
18  Vegfarande vik av til dei, men kjem til øydemark og døyr.
19  Vegfarande frå Tema skoda dit, ferdafylgje frå Sjeba vona på dei;
20  dei vart til skammar i si von; då dei kom fram, so vart dei narra.
21  So hev de vorte reint til inkjes, de ser ulukka og vert redde.
22  Hev eg vel bede dykk um gåvor? Bad eg dykk hjelpa meg med gods
23  og frelsa meg frå fiendvald, kjøpa meg fri frå valdsmenner?
24  Lær meg, so skal eg tegja still, syn meg kvar eg hev fare vilt!
25  For kraft det er i rettvis tale! Men last frå dykk er inkje verdt.
26  Tenkjer de på å lasta ord? Men ord frå vonlaus mann dei er for vinden.
27  De kunde jamvel kasta lut um farlaust barn og bjoda venen dykkar fram til sals.
28  Men gjer no vel og sjå på meg! Trur de eg lyg dykk upp i andletet?
29  Vend um, lat ikkje urett henda! Vend um, enn hev eg rett i dette.
30  Finst det vel urett på mi tunga? Eller kjenner ikkje gomen min kva som er vondt?
 
 
# Jobs bok 7
1  Eit hermannsliv er livet åt ein mann på jordi, hans dagar er som dagane åt leigekaren.
2  Liksom ein træl som lengtar etter skugge, og lik ein leigekar som ventar på si løn,
3  so fekk eg månader med naud i eige, og mødefulle næter vart min lut.
4  Eg segjer når eg gjeng til kvile: Når skal eg då få standa upp? Og lang vert kvelden, og eg trøytnar av di eg ligg uroleg alt til dagsprett.
5  Min kropp er klædd med makk og skitne skorper, og hudi skrukkast og bryt upp att.
6  Mi tid fer snøggare enn skutelen og kverv burt utan nokor von.
7  Kom i hug: Mitt liv er som ein pust; mitt auga fær ikkje sjå lukka meir.
8  Den som no ser meg, skal ikkje få auga på meg meir; når augo dine leitar etter meg, so finst eg ikkje lenger.
9  Ein skydott kverv og fer sin veg; so er det og med den som fer til helheim - han kjem ikkje attende derifrå,
10  han vender ikkje heim att til sitt hus, og staden hans veit ikkje av han meir.
11  Difor vil eg no ikkje leggja band på munnen, men tala i min djupe hugverk og klaga i mi såre sjelenaud.
12  Er eg eit hav eller eit sjøtroll, med di du set ut vakt imot meg?
13  Eg tenkjer: Eg finn trøyst i sengi, mitt lægje lettar nok mi sut -
14  då skræmer du meg upp med draumar og støkkjer meg med ville syner,
15  so sjeli mi vil heller verta kjøvd - ja, heller døy enn vera slik ei beingrind!
16  Eg er leid av dette; eg lever ikkje æveleg; lat meg vera, for mine dagar er ein pust.
17  Kva er vel mannen, at du vyrder han so mykje og retter dine tankar på han,
18  at du heimsøkjer han kvar morgon og prøver han kvar augneblink?
19  Kor lenge skal det vara fyrr du vender augo frå meg? Vil du då ikkje sleppa meg til eg fær svelgja råken?
20  Hev eg gjort synd, kva gjorde eg då deg, du som på mannen vaktar? Kvi hev du valt meg ut til skiva, so eg no er meg sjølv ei byrd?
21  Kvi gjev du ikkje brotet til og tek misgjerningi mi burt? For no lyt eg snart leggja meg i moldi, og når du leitar, er eg ikkje meir.
 
 
# Jobs bok 8
1  Då tok Bildad frå Suah til ords og sa:
2  Kor lenge vil du tala so og lata ordi rasa som eit uver?
3  Trur du at Gud kann rengja retten? Kann den Allmektige vel rengja rettferd?
4  Hev dine søner synda mot han, gav han dei deira synd i vald.
5  I fall du vender deg til Gud, og bed du allmakts Gud um nåde,
6  er du då rein og utan svik, so skal han vaka yver deg og reisa ny din rettferds-bustad,
7  og lukka som du åtte fyrr, skal verta ring mot den som kjem; for ho skal vera ovleg stor.
8  For berre spør dei farne ætter, og akta på kva federne fann ut
9  - for me er frå i går, og inkje veit me; for livet vårt på jordi er ein skugge -
10  dei skal nok læra deg og gjeva fråsegn og svara deg med ord frå hjarta.
11  Veks sevet anna enn i myr? Trivst storren der som vatnet vantar?
12  Enn stend han grøn, og ingen skjer han; då visnar han fyrr noko anna gras.
13  So gjeng det alle dei som gløymer Gud, og voni glepp for gudlaus mann;
14  avskore vert det som han set si lit til, og det han stolar på, er kongurvev.
15  Han styd seg på sitt hus - det dett; han held seg fast i det, men det stend ustødt.
16  Han stend der full av saft i solskinet, hans greiner breider seg utyver hagen;
17  hans røter smett seg kring ei steinrøys, han bryt seg fram imillom steinar.
18  Men vert han riven frå sin stad, so kjennest staden ikkje ved han, men segjer: Eg hev aldri set deg.
19  Sjå, det er gleda på hans veg, og upp or moldi brydder andre.
20  Nei, Gud skyt ikkje frå seg ein som er ulastande, og han tek ikkje gudlaust folk i handi.
21  Han skal nok endå fylla munnen din med lått og lippone med fagnadrop.
22  Men dei som hatar deg, skal skammi klæda, og tjeldi åt dei gudlause skal ikkje finnast meir.
 
 
# Jobs bok 9
1  Då tok Job til ords og sa:
2  Eg veit for visst at det er so; korleis kann mannen hava rett mot Gud?
3  Um han var huga på å andordast med Gud - han kunde ikkje svara eitt til tusund.
4  Vis som han er og sterk i velde - kven trassa han og slapp vel frå det,
5  han som flyt fjell fyrr dei veit av det, og velter dei når han er vreid,
6  som skakar jordi, so ho vik frå staden sin, og hennar stolpar skjelv,
7  han som byd soli, so ho ikkje renn, og som set segl for stjernone,
8  som spanar himmelen ut åleine og skrid fram yver havsens toppar,
9  som skapte Bjørnen* og Orion* og Sjustjerna* og stjernekammeri i sud,
10  han som gjer store, uransakelege verk, so mange under at dei kann 'kje teljast?
11  Um han gjeng framum meg, ser eg han ikkje; um han fer framum, vert eg ikkje var han.
12  Han grip sitt rov - kven meinkar han? Kven spør vel han: Kva gjer du der?
13  Gud held ikkje sin vreide att; for han laut Rahabs-fylgjet bøygja seg.
14  Kor kann då eg vel svara han og velja mine ord imot han?
15  Um retten var hjå meg - eg kunde ikkje svara, men laut nok beda domaren um nåde.
16  Og um eg ropa, og han svara meg - eg kunde ikkje tru han lydde på mi røyst,
17  han som i stormen vilde knusa meg og utan grunn heimsøkja meg med sår på sår,
18  som ikkje vilde unna meg å draga anden, men vilde metta meg med lidingar.
19  Når det gjeld styrke, segjer han: Her er eg! Og gjeld det rett: Kven tru vil stemna meg?
20  Um retten var hjå meg, so sa min eigen munn meg saka, um eg var skuldlaus, sa han like vel eg hadde urett.
21  Men skuldlaus er eg; eg er like sæl med livet - å leva stend eg ikkje etter.
22  Det kvittar eitt; so segjer eg: Skuldlaus og gudlaus - båe tyner han.
23  Når svepa brått gjev ulivssår, so spottar han dei skuldlause som lid.
24  I handi åt den gudlause er jordi gjevi; han sveiper andletet på hennar domarar*. Er det 'kje han, kven er det då som gjer det?
25  Snøggare enn lauparen fór mine dagar, dei flaug av stad, men aldri såg dei nokor lukka;
26  som sevbåtar gleid dei av stad, som ørn når ho slær ned på fengdi.
27  Dersom eg segjer: Eg vil gløyma sorgi, eg jamnar panna mi og gjer meg glad,
28  so gruar eg for alle mine plagor; for ikkje dømer du meg fri, det veit eg.
29  Eg skal no ein gong vera gudlaus - kvi strevar eg då so til fåfengs?
30  Ja, um eg tvætta meg i snø og reinsa hendene med lut -
31  straks dukka du meg i ei greft, so klædi mine stygdest ved meg.
32  For han er ikkje liken min, ein mann som eg kann gjeva svar, som eg kann fylgjast med til retten;
33  det er ingen skilsmann millom oss, som kunde leggja handi på oss båe.
34  Når berre han tok riset frå meg, og redslone hans ikkje skræmde meg!
35  Då skulde eg tala og ikkje vera redd han; eg er då ikkje slik*, det veit eg med meg sjølv.
 
 
# Jobs bok 10
1  Mi sjel er leid av livet mitt; no vil eg sleppa laus mi klaga og tala i min såre hugverk.
2  Eg vil segja til Gud: Fordøm meg ikkje, seg meg kvifor du strider mot meg!
3  Finn du det godt å gjera vald, å vanda det som dine hender laga, og lata ljoset ditt få skina yver gudlaust råd?
4  Er augo dine manneaugo? Ser du som menneske plar sjå?
5  Er dine dagar liksom dagane åt mennesket? Er dine år som mannsens dagar? -
6  med di du leitar etter mi misgjerning og granskar etter syndi mi,
7  endå du veit at eg er ikkje gudlaus, og at det ingen finst som bergar or di hand.
8  Med dine hender hev du dana meg og skapt meg, heilt og i alle måtar, og so tyner du meg no!
9  Kom i hug at du hev forma meg som leiret, og no let du meg verta mold att!
10  Let du meg ikkje renna ut som mjølk og sidan stivna liksom ost?
11  Du klædde meg med hud og kjøt, vov meg i hop med bein og senar.
12  Du gav meg både liv og miskunn, di umsut verna um mi ånd.
13  Og dette* gøymde du i hjarta, eg veit du hadde det i tankar:
14  Du vilde vakta på meg når eg synda, og ikkje gjeva til mitt brot;
15  um eg var skuldig, usæl eg! Um skuldfri, fekk eg ikkje lyfta hovudet, mett som eg var av skam og med mi naud for augo;
16  og lyfte det seg lel, so jaga du meg som ei løva, og fór uskynleg med meg att;
17  du førde nye vitne mot meg og harmast endå meir på meg og sende mot meg her på her.
18  Kvi let du meg då koma ut or morslivet? Eg skulde fenge døytt fyrr noko auga såg meg;
19  eg skulde vore som eg aldri hadde vore til; dei skulde bore meg frå morslivet til gravi.
20  Er ikkje mine dagar få? - Gjev han heldt upp og let meg vera, so eg fekk ei liti gleda,
21  fyrr eg gjeng burt og ikkje vender att, til myrkret og til daudeskugge-landet,
22  eit land so myrkt som svarte natti, der daudeskugge og vanskipnad råder, der dagsljoset er som den myrke natti.
 
 
# Jobs bok 11
1  Då tok Sofar frå Na'ama til ords og sa:
2  Skal slik ein ordflaum vanta svar? Skal slik ein ordgytar få rett?
3  Skal skvaldret ditt få menner til å tegja? Skal du få spotta fritt og sleppa skjemsla?
4  Skal du få segja: Rein er læra mi, og fri for skuld er eg i dine augo?
5  Men um Gud berre vilde tala og opna munnen sin mot deg
6  og syna deg løyndomane i visdomen, at det i dei er vit i dobbelt mål! Då skulde du nok skyna at Gud gjev deg noko til av di misgjerning.
7  Skal tru du loddar botnen i Guds grunnhått eller når fram til den Allmektige si grensa?
8  Han* er so høg som himmelen, kva kann du gjera? - og djupare enn helheimen - kva veit du?
9  Lenger enn jordi når han ut, og breidare enn havet er han.
10  Um han fer fram og set i fengsel og kallar retten saman - kven vil hindra han?
11  For han, han kjenner falske folk og ser uretten um han ikkje aktar på han,
12  og jamvel ein uvitug mann fær vit*, og eit villasen-føl vert født til menneske.
13  Um du no bur ditt hjarta rett og retter dine hender ut mot han -
14  hav burt den syndi som kann finnast i di hand, lat ikkje urett bu i tjeldi dine -
15  då kann du, fri for lyte, lyfta åsyni og standa fast og sleppa reddast;
16  for du skal gløyma møda di, du minnest henne berre liksom vatn som rann sin veg.
17  Ditt liv skal verta ljosare enn høgste dag, og myrkret vert for deg som ljose morgonen.
18  Og du skal vera trygg, for du hev von; når du hev set deg vel ikring, so kann du ganga trygt til kvile.
19  Då fær du kvila, ingen kvekkjer deg, og då kjem mange til å smeikja for deg.
20  Men augo talmast på dei gudlause; no finst det ingi livd for dei, og deira von er å få andast.
 
 
# Jobs bok 12
1  Då tok Job til ords og sa:
2  Ja visst, de er dei rette folk, og visdomen døyr ut med dykk.
3  Eg og hev vit, plent liksom de, eg taper ikkje der mot dykk; kven veit då ikkje slikt som dette?
4  Til spott for mine vener er eg, eg som fekk svar frå Gud på bøneropet, til spott er eg, den rettvise og reine.
5  Ulukka er vanvyrdnad verd - slik tenkjer dei som trygge er; vanvyrdnad ventar alle som er ustøde på foten.
6  Tjeldi åt valdsmenn stend i ro, trygge er dei som harmar Gud, dei som hev Gud i handi si*.
7  Men spør du dyri, dei skal læra deg, og fuglane i lufti, dei gjer grein,
8  eller tala til jordi, ho skal læra deg, og fiskane i havet skal fortelja.
9  Kven skynar ikkje på alt dette, at det er Herrens hand som skapte det?
10  For i hans hand er sjeli i kvart liv og åndi i kvar mannelekam.
11  Er det 'kje so at øyra prøver ord, som gomen kjenner korleis maten smakar?
12  Hjå folk med gråe hår er visdom, og vit fær dei som lever lenge.
13  Visdom og velde er hjå han, og råd og vit høyrer han til.
14  Det han riv ned, vert aldri uppatt-bygt; stengjer han for ein mann, kann ingen lata upp.
15  Han stemmer vatnet, so det turkast burt, han slepper det - då øydelegg det jordi.
16  Hjå han er både kraft og visdom; vegvill og vill-leidar er båe i hans vald.
17  Rådsherrar fører han som fangar, og domarar gjer han til dårar.
18  Han løyser tvangsband kongar knytte, legg reip um livet på dei sjølve.
19  Han fører prestar burt som fangar, mektige menner støyter han ned.
20  Frå røynde menner tek han mælet, og klokskapen frå gamle folk.
21  Vanvyrdnad øys han yver fyrstar og løyser beltet på dei sterke.
22  Han dreg det dulde fram or myrkret og fører daudeskugge fram i ljoset.
23  Han aukar folki, og han let dei øydast; han gjer det romt for dei, men flyt dei sidan burt.
24  Frå landsens hovdingar tek han forstandet og let dei villa i ei veglaus heid;
25  dei fumlar kring i myrkret utan ljos, han let dei raga liksom drukne folk.
 
 
# Jobs bok 13
1  Ja, auga mitt hev set alt dette, og øyra mitt hev høyrt og merka det.
2  Alt det de veit, det veit eg og; eg er 'kje mindre mann enn de.
3  Men eg vil tala no til den Allmektige, og eg hev hug å syna Gud at eg hev rett.
4  Men de driv og spinn lygn i hop, og låke lækjarar det er de alle.
5  Å, gjev de vilde tegja stilt! Det skulde reknast dykk til visdom.
6  Høyr på den skrapa eg vil gjeva, og akta på den tukt som kjem frå mine lippor!
7  Vil de forsvara Gud med urett, og vil de verja han med svik?
8  Vil de standa på hans sida eller vera Guds sakførarar?
9  Gjeng det dykk vel når han ransakar dykk, eller vil de narra han som når ein narrar folk?
10  Han kjem nok til å tukta dykk, um de i løyndom held med han.
11  Ja, visst og sant, hans høgd skal skræma dykk og redsla for han falla yver dykk.
12  Fyndordi dykkar vert til ord av oska; skansane* dykkar vert til leirskansar.
13  Teg stilt, lat vera meg, so eg kann tala, so fær det henda meg nett kva som vil!
14  Kvi skulde eg vel bera kjøtet mitt i tennene*? Nei, eg vil leggja livet i mi hand**.
15  Han drep meg nok - eg ventar på han; eg berre vil få syna han at eg hev fare rett.
16  Det og skal verta meg til frelsa; for ingen gudlaus torer koma for hans åsyn.
17  So høyr då vel på mine ord, lat mi utgreiding ganga inn i øyro dykkar!
18  Sjå, saki hev eg lagt til rettes; eg skal få rett, det veit eg visst.
19  Finst det nokon som vil tretta med meg? Då skal eg tegja stilt og døy.
20  Einast for tvo ting må du spara meg, so skal eg ikkje løyna meg for deg:
21  Gjer vel og tak di hand burt frå meg, lat ikkje dine redslor skræma meg!
22  So stemn meg då, so skal eg svara; eller lat meg tala, so svarar du!
23  Kor mange misgjerder og synder hev eg? Lat meg få vita brotet mitt og syndi mi!
24  Kvi løyner du di åsyn, tru? Kvi reknar du meg for din fiend?
25  Vil du då skræma eit burtblåse blad? Vil du forfylgja strået som er visna? -
26  sidan du dømer meg til slike harde lidingar og let meg erva syndene frå ungdomstidi,
27  set mine føter fast i stokken og vaktar alle mine vegar og dreg ein ring kring mine fotblad.
28  Slik fer du fram mot ein som tærest burt som morkna tre, som klædeplagget det hev vore mòl i.
 
 
# Jobs bok 14
1  Eit menneske, født av ei kvinna, det lever stutt, vert mett av uro.
2  Som blomen skyt han upp og visnar, som skuggen fer han burt og stend seg ikkje.
3  Og slik ein held du augo opne yver, og meg dreg du fram for din domstol!
4  Skal tru det av ein urein kjem ein som er rein? Nei, ikkje ein!
5  Når dagetalet hans er sett, hans månadstal sett fast hjå deg, når du hev sett for han ei grensa, ei som han ikkje kjem utum,
6  so vend ditt auga burt frå han, so han kann hava ro so vidt at han fær vera nøgd og fegen som leigekaren av sin dag!
7  For treet er det endå von; um det vert det hogge, renn det att, det vantar ikkje renningar;
8  um roti eldest nedi jordi, og stuven døyr i turre mold,
9  so skyt det endå knupp ved eim av vatn, fær greiner lik eit tre som nyst er planta.
10  Men døyr ein mann, so ligg han der, og andast mennesket, kvar er han då?
11  Som vatnet renn ut or ein sjø, ei elv med kvart vert grunnare og turkar ut,
12  so legg ein mann seg ned, kjem aldri meir på føter; so lenge himmelen er til, vaknar dei ikkje - or svevnen vert dei aldri vekte.
13  Å, um du vilde gøyma meg i helheim og løyna meg til vreiden din gjeng av, setja eit tidsmål for meg og sidan hugsa meg!
14  Livnar ein mann att når han døyr? Då venta eg mi stridstid ut, til det kom avløysing for meg;
15  du skulde ropa då, eg skulde svara; du skulde lengta etter dine henders verk.
16  Men no tel du kvart steg eg tek, og aktar stendigt på mi synd.
17  Forsigla i ein pung ligg brotet mitt, du saumar att for mi misgjerning.
18  Men liksom fjellet fell og smuldrast, og berget vert flutt burt frå staden sin,
19  som vatnet holar steinen ut og flaumen skolar moldi burt, so gjer du mannsens von til inkjes.
20  Du døyver han for alltid, han gjeng burt; du skamfer andletet på han og let han fara.
21  Kjem borni hans til æra, veit han ikkje det, og vert dei vanvyrde, går han det ikkje.
22  Hans lekam kjenner berre eigi liding, og sjeli kjenner berre eigi sorg.
 
 
# Jobs bok 15
1  Då tok Elifas frå Teman til ords og sa:
2  Gjev vel ein vismann svar med kunnskap som er berre vind, og fyller han upp barmen sin med stormver?
3  Vil han vel verja saki si med gagnlaus tale, med ord som ikkje duger noko?
4  Otten for Gud den bryt du ned og skjeplar andakt for Guds åsyn;
5  for syndi di legg ordi i din munn, du vel å tala slik som falske menner.
6  Din eigen munn dømer deg skuldig, ikkje eg, og dine lippor vitnar mot deg.
7  Vart du fødd fyrst av alle menneske, eller fekk du liv fyrr haugane var til?
8  Var du tilhøyrar i Guds løynde råd, og fekk du rana til deg visdom der?
9  Kva veit du som me ikkje veit? Kva skynar du som ukjent er for oss?
10  Gråhærd og gamling finst hjå oss, ein som i alder vinn på far din.
11  Er trøysteord frå Gud for lite for deg, og ord som ein i mildskap talar til deg?
12  Kvi let du hjarta fara av med deg, og kvi skyt augo dine gneistar?
13  Du vender då din harm mot Gud og let det strøyma ord or munnen.
14  Kor kann eit menneske vel vera reint, ein kvinnefødd vera rettferdig?
15  Han lit ikkje på sine heilage ein gong, og himlane er ikkje reine i hans augo,
16  langt mindre då ein som er stygg og vond, ein mann som leskar seg med urett som med vatn*.
17  Eg vil kunngjera deg noko, høyr på meg! Det eg hev set, vil eg fortelja,
18  det vismenn hev forkynt og ikkje dult, det som dei tok imot frå sine feder,
19  dei som åleine hadde fenge landet og ingen framand hadde ferdast hjå.
20  Ein gudlaus gjeng i otte all sin dag, og fåe år er gøymde for ein valdsmann.
21  Redsletonar ljomar i hans øyro; best som han bur i fred, kjem tynaren.
22  Han trur ikkje at han kjem att frå myrkret, og han er etla til å døy for sverdet.
23  Han leitar etter brød og spør: Kvar er det? Han veit det stend ein myrk dag ferdig attmed han.
24  Og naud og trengsla skræmer han; ho slær han ned, plent som ein stridsbudd konge,
25  for di han rette ut si hand mot Gud og våga trassa den Allmektige,
26  storma fram mot han med nakken lyft, med skjoldane til tak so tett,
27  for di han dekte andletet med feitt og auka holdet yver lendene
28  og budde i bannstøytte byar, i hus der ingen skulde bu, og som var etla til grushaugar.
29  Rik vert han ikkje, og hans gods kverv burt, hans grøda luter ikkje ned mot jordi.
30  Or myrkret slepp han ikkje ut; eldslogen turkar kvisten hans, og han kjem burt ved anden av hans* munn.
31  Han setje ikkje lit til fåfengd! Då narrar han seg sjølv, for berre fåfengd vert hans løn.
32  Fyrr dagen hans er komen, vert det uppfyllt, og greini hans skal ikkje grønkast.
33  Han vert som vintreet som misser druvone fyrr dei er mogne, og som eit oljetre som feller blomen;
34  for huset åt den gudlause set ingi frukt, og elden øyder deira tjeld som tek mot mutor.
35  Dei avlar ulukka og føder naud, dei nører svik i fanget sitt.
 
 
# Jobs bok 16
1  Då tok Job til ords og sa:
2  Eg hev høyrt mykje slikt som dette; brysame trøystarar er de alle.
3  Skal det då aldri verta slutt på tome ord? Eller kva tru det er som eggjar deg til svar?
4  Eg kunde vel og tala slik som de; var de i staden min, so kunde eg vel setja ord i hop mot dykk, eg kunde rista hovudet og hæda dykk;
5  eg kunde styrkja dykk med munnen*, medynk frå mine lippor kunde døyva verken dykkar,
6  um eg no talar, døyvest ikkje verken, og tegjer eg, kva lindring fær eg då?
7  Ja, no hev han plent mødt meg ut; du hev øydt ut min heile huslyd.
8  At du tok fat på meg, det vart eit vitne mot meg; mitt skrinne hold stod fram imot meg og vitna mot meg beint i syni.
9  Hans vreide reiv meg sund og elte meg; han gnistra tennene imot meg; min uven kveste augo på meg.
10  Dei* opna munnen sin imot meg, med hæding slo dei meg på kinni; dei slo seg saman mot meg alle.
11  Gud slepper meg i farke-vald og kastar meg i hendene på gudlaust folk.
12  Best som eg sat i fred, braut han meg sund, treiv meg i nakken, krasa meg, til skiva for seg sette han meg upp.
13  Hans skyttarar kringsette meg, han kløyvde mine nyro utan nåde; han tømde ut mitt gall på jordi.
14  Flengja på flengja reiv han i meg; han storma mot meg som ei kjempa.
15  Sekk hev eg sytt um hudi mi og stunge hornet mitt i moldi*;
16  andletet mitt er raudt av gråt, og daudeskugge ligg på augneloki -
17  endå det ingen urett finst i mine hender, og endå bøni mi er rein.
18  Gøym ikkje blodet* mitt, du jord! Gjev ingen kvilestad må finnast for mitt skrik!
19  Alt no hev eg i himmelen mitt vitne og i det høge ein som sannar mine ord.
20  Stødt spottar mine vener meg; mitt auga vender seg i gråt til Gud,
21  at han må gjeva mannen rett mot Gud og mannsbarnet imot hans næste;
22  for ikkje lid det mange åri fyrr eg fer den vegen som eg ikkje gjeng attende.
 
 
# Jobs bok 17
1  Mi ånd* er knekt og mine dagar sløkte; no er det gravene som ventar meg.
2  Eg møter spott på alle leider, og deira trettekjære ferd lyt auga dvelja ved.
3  So set eit pant, gakk god for meg hjå deg! Kven annan skulde gjeva meg sitt handtak*?
4  For hjarta deira hev du stengt for skyn; difor let du dei ikkje vinna.
5  Den som svik vener, so dei vert til rov*, på borni hans skal augo tærast burt.
6  Til ordtak er eg sett for folk; eg er ein mann dei sputtar beint i syni.
7  Av hugverk dimmest auga mitt, og kvar ein lem er som ein skugge.
8  Rettvise folk vert støkte yver slikt, den som er skuldfri, harmast på ein gudlaus;
9  men den rettferdige held vegen sin, den som hev reine hender, veks i makt.
10  Men de - kom berre alle att! Eg finn nok ingen vismann hjå dykk.
11  Dagane mine dei er lidne, rådene mine slitna sund, dei som mitt hjarta emna på.
12  Men dei gjer natt til dag, dei segjer: Ljoset er næmare enn myrkret framfor meg.
13  Eit hus i helheim er mi von, i myrkret reider eg mitt lægje.
14  Til gravi ropar eg: Min far! til makken: Mor mi! Syster mi!
15  Kvar vert det då av voni mi? Mi von - kven kann vel øygna henne?
16  Til helheims bommar fer dei* ned, når eg legg meg til ro i moldi.
 
 
# Jobs bok 18
1  Då tok Bildad frå Suah til ords og sa:
2  Når skal de setja stenge, tru, for ordi dykkar? Kom fyrst til vit, so kann me talast ved.
3  Kvi skal me reknast liksom fe? Kvi er me ureine i dykkar augo?
4  Å du som riv deg sund i vreide! Skal jordi øydast for di skuld? Skal fjellet flytjast frå sin stad?
5  Men ljoset sloknar for ein gudlaus like fullt, og logen av hans eld skal ikkje skina.
6  Ljoset vert myrkt i tjeldet hans, og lampa sloknar yver han.
7  Hans sterke steg skal verta hindra, hans eigi råd skal fella han;
8  for inn i garnet vert hans føter fløkte, og uppi netet ferdast han.
9  Ei snara triv um hælen hans, eit reip tek fat og held han fast.
10  Garn til å fanga han ligg løynt i jordi, og fella ventar på hans veg.
11  Redslor set støkk i han frå alle sidor og jagar han kvar helst han set sin fot.
12  Av hunger vert hans styrke øydd, og ulukka stend reidug attmed han.
13  Hans hud vert upptærd stykkevis, ja, daudens eldste son* et upp hans lemer.
14  Or tjeldet sitt, som han set lit til, vert han riven burt, du styrer stegi hans til redsle-kongen.
15  I tjeldet hans bur framande, det vert strått svovel på hans bustad.
16  Hans røter turkast upp i grunnen, hans greiner visnar ovantil.
17  Hans minne kvorve er or landet, hans namn vert ikkje nemnt meir utpå marki.
18  Dei støyter han frå ljos og ut i myrker, dei driv han ut or manneheimen.
19  Barnlaus og ættlaus er han i sitt folk, og i hans bustader finst ingen som hev sloppe undan.
20  Vestmennene støkk for hans dag*, og redsla tek austmennene.
21  Just soleis gjeng det nidings hus, heimen åt den som ikkje kjenner Gud.
 
 
# Jobs bok 19
1  Då tok Job til ords og sa:
2  Kor lenge vil de harma sjeli mi og krasa meg med ordi dykkar?
3  Tiande gongen spottar de meg no og skjemmest ikkje ved å krenkja meg.
4  Hev eg i røyndi fare vilt, so vert villfaringi mi eigi sak.
5  Er det vel råd at de vil briska dykk mot meg og syna meg at skammi mi hev råma meg med rette?
6  Vit då at Gud hev gjort meg urett og spana garnet sitt ikring meg!
7  Eg ropar: Vald! - men eg fær ikkje svar; eg skrik um hjelp, men det er ingen rett å få.
8  Han hev stengt vegen min, eg kann 'kje koma fram, og yver mine stigar legg han myrker.
9  Mi æra hev han drege av meg og teke kruna frå mitt hovud.
10  Han bryt meg ned på alle kantar, so eg gjeng til grunns, han rykkjer upp mi von som treet.
11  Han let sin vreide loga mot meg, og for ein fiend held han meg.
12  Hans herflokkar kjem alle saman og brøyter seg ein veg mot meg; dei lægrar seg kring tjeldet mitt.
13  Langt burt ifrå meg hev han drive mine brør, reint framande hev kjenningane mine vorte for meg.
14  Skyldfolki mine held seg burte, husvenene hev gløymt meg burt.
15  Huslyd og tenestgjentor held meg for ein framand; eg er ein utlending i deira augo.
16  Min tenar svarar ikkje når eg ropar på han; med eigen munn lyt eg naudbeda han.
17  Min ande byd imot for kona mi, eg tevjar ilt for sønene åt mor mi.
18  Ja, born dimeir vanvyrder meg; når eg vil reisa meg, so talar dei imot meg.
19  Dei styggjest ved meg alle mine umgangsvener, og dei som eg heldt av, hev snutt seg mot meg.
20  Mine bein stend ut igjenom hud og hold, og berre tannhinna er endå urøyvd på meg.
21  Miskunna meg, miskunna meg, de mine vener! For Gud hev kome åt meg med si hand.
22  Kvi elter de meg, de som Gud, og mettest aldri av mitt kjøt?
23  Men gjev at mine ord vart skrivne! Gjev dei vart rita i ei bok,
24  ja, vart med jarngriffel og bly for evigt hogne inn i stein!
25  Men eg - eg veit at min utløysar lever, og som den siste skal han standa fram på moldi.
26  Og etter denne hudi mi er øydelagd, skal eg ut frå mitt kjøt få skoda Gud,
27  han som eg skal få skoda, meg til hjelp, som mine augo skal få sjå og ingen framand - å, nyro tærest burt i livet mitt*!
28  Men når de segjer: Å, kor me skal elta han - de hev då funne ut at skuldi ligg hjå meg -
29  so lyt de akta dykk for sverdet; for vreide er ei synd som sverd skal straffa. Eg varslar dykk, so de skal hugsa: domen kjem.
 
 
# Jobs bok 20
1  Då tok Sofar frå Na'ama til ords og sa:
2  Difor legg mine tankar svaret i min munn, og difor stormar det i meg;
3  ei skamleg skrapa lyt eg høyra, og åndi i meg gjev meg svar ut frå mitt skyn.
4  Veit du då ikkje det hev vore slik frå ævords tid, frå den tid menneskja vart sett på jordi:
5  stutt varer jubelen åt dei ugudlege, og gleda åt den gudlause ein augneblink?
6  Um so hans byrgskap stig til himmels, og når hans hovud upp i skyi,
7  so gjeng han endå liksom skarnet sitt til grunns for evigt; dei som såg han, spør: Kvar er han?
8  Lik draumen flyg han burt, og ingen finn han meir; burt vert han jaga som ei nattesyn.
9  Auga som såg han, ser han ikkje meir, og staden hans skodar han ikkje lenger.
10  Hans born lyt beda småfolk syna godhug, hans hender lyt fli godset hans attende.
11  Hans bein var full' av ungdomskraft, men den ligg no med han i moldi.
12  Smakar det vonde søtt i munnen hans, gøymer han det innunder tunga,
13  sparer han det og slepper ikkje, men held det fast uppunder gomen,
14  so vert då maten umskapt i hans innvol og vert til ormeeiter i hans liv.
15  Han gløypte gods, og han lyt spy det ut att; Gud driv det ut or buken hans.
16  Ja, orme-eiter lyt han suga i seg; av hoggormtunga vert han drepen.
17  Han skal ikkje få skoda bekker, elvar av honning og av mjølk.
18  Det han hev tent, det lyt han gjeva att, fær ikkje njota det; um han hev vunne mykje gods, so fær han liti gleda av det.
19  For småfolk krasa han og let dei liggja der; han rana til seg hus, men fær 'kje bygt dei um;
20  han kjende aldri ro inni seg; med sine skattar slepp han ikkje undan.
21  Hans hækna sparde ingen ting, og difor varer ikkje lukka hans.
22  Midt i hans ovnøgd vert det trongt for han; kvar som lid naud, snur handi mot han.
23  Brennande vreide sender Gud imot han og let si føda regna på han, so buken hans skal verta fyllt.
24  Og rømer han for jarnvåpen, so sårar koparbogen han.
25  Og når han so dreg pili ut or ryggen, og blanke odden kjem ut or hans gall, då fell det dauderedslor på han.
26  Alt myrker er spart upp for skattane han gøymde; ein eld som ingen blæs på, et han upp og øyder det som att er i hans tjeld.
27  Himmelen legg hans brot i dagen, og jordi reiser seg imot han.
28  Det han hev samla i sitt hus, vert ført av stad, vert skola burt på vreidedagen hans*.
29  Slik lut fær gudlaus mann av Gud, slik arv er etla han av den Allmektige.
 
 
# Jobs bok 21
1  Då tok Job til ords og sa:
2  Høyr vel på det eg no vil segja, og lat det vera trøysti som de gjev meg!
3  De lyt tola meg, so eg fær tala; når eg hev tala, kann du spotta.
4  Er det eit menneske mi klaga gjeld? Eller kvi skulde ikkje åndi i meg verta utolmodig?
5  Vend dykk til meg og vert forfærde, so de lyt leggja hand på munn!
6  Eg fælast når eg tenkjer på det, ei bivring gjeng igjenom kroppen.
7  Kvi lever dei ugudlege, vert gamle med, ja, veks i velmakt?
8  Dei ser at borni trivst ikring dei, sitt avkjøme hev dei for augo.
9  Trygge er deira hus mot redslor, Guds ris kjem ikkje yver dei.
10  Hans ukse parar seg med heppa, og kui kastar aldri kalv.
11  Dei slepper borni ut som lamb, smågutane dei sprett og hoppar.
12  Dei syng til trumma og til citar og frygdar seg ved fløyteljod.
13  I lukka lever dei si tid, og i ein augneblink fer dei til helheim -
14  endå dei sa til Gud: Gakk frå oss! Me bryr oss ikkje um å kjenna dine vegar.
15  Kvi skulde me vel tena den Allmektige? Kva gagna det oss um me kom til han med bøn?
16  Men* lukka deira stend ikkje i deira eigi hand. -** Tankane åt dei gudlause er langt frå mine tankar.
17  Kor ofte sloknar lampa for dei gudlause, kor ofte hender det at ulukka kjem yver dei? Kor ofte gjev han dei vel pinslor i sin vreide?
18  Kor ofte vert dei vel som strå for vinden, som agner stormen fer av stad med?
19  Gud* gøymer straffi hans til borni. -** Ja, men han burde straffa mannen sjølv, so han fekk kjenna det.
20  Med eigne augo burde han få sjå sitt fall, han burde sjølv få drikka harm frå den Allmektige.
21  For kva bryr han seg um sitt hus når han er burte, når månadstalet hans er ute?
22  Vil nokon hjelpa Gud til visdom, han som er domar for dei høgste*?
23  Den eine døyr midt i si velmakt, fullkomleg trygg og ottelaus;
24  hans fat var fulle utav mjølk, og mergen i hans bein var saftfull.
25  Den andre døyr med sorg i hjarta, hev aldri note nokor lukka.
26  So ligg dei båe nedi moldi, og makk er deira yverbreidsla.
27  Sjå, dykkar tankar kjenner eg, og dei meinråder de vil slå meg ned med;
28  for de segjer; Kvar er huset åt valdsherren, og kvar er tjeldet dei gudlause bur i?
29  Hev de då aldri spurt vidfarne folk? Og deira vitnemål vil de vel ikkje vraka:
30  Den vonde han vert spard den dag ulukka kjem, på vreidedagen vert han berga undan.
31  Kven held hans ferd uppunder augo på han? Kven gjev han lika for hans gjerning?
32  Til gravi ber dei han med æra, og ved hans gravhaug held dei vakt.
33  Søtt fær han kvila under torv i dalen; i faret hans fer alle menneske, og tallause hev gjenge fyre han.
34  Korleis kann de då bjoda meg so tom ei trøyst? Av svaret dykkar vert det berre sviket att.
 
 
# Jobs bok 22
1  Då tok Elifas frå Teman til ords og sa:
2  Kann vel ein mann vera til gagn for Gud? Nei, berre seg sjølv gagnar den vituge.
3  Hev den Allmektige vel nokon bate av di rettferd, er det til vinning for han at du ferdast rett?
4  Er det din gudlegdom han refser deg for, gjeng han til doms med deg for den?
5  Er ikkje vondskapen din stor, misgjerningane dine utan ende?
6  Du panta brørne dine grunnlaust, og av dei nakne drog du klædi.
7  Den trøytte gav du ikkje vatn, den svoltne neitta du ditt brød.
8  Men den som for med vald, fekk landet, den som var høgvyrd, budde der.
9  Du jaga enkjor burt med tome hender, og armane på farlause vart knasa.
10  Difor ligg snaror rundt ikring deg, og brått set redsla støkk i deg.
11  Eller ser du kanskje ikkje myrkret og flaumen som gjeng yver deg?
12  Bur ikkje Gud i himmelhøgd? Og sjå dei øvste stjernone, kor høgt dei stend!
13  Og endå segjer du: Kva veit vel Gud? Kann han vel døma gjenom myrkret?
14  Skyene heng attfor, so han ikkje ser, og uppå himmelkvelven gjeng han.
15  Vil du då fylgja same stigen som illverksmenner gjekk i gamle dagar,
16  dei som vart rivne burt i utid, og deira grunn flaut undan som ei elv,
17  som sa til Gud: Gakk burt frå oss! Kva kann den Allmektige vel gjera for oss? -
18  endå han fyllte deira hus med det som godt var? - Men tankane åt dei ugudlege er langt frå mine tankar. -
19  Dei rettvise såg det* med gleda, og dei skuldlause spotta dei:
20  Ja, no er fiendane våre tynte, og eld hev øydt all deira ovnøgd.
21  Forlik deg no med han, so fær du fred! Og so skal lukka timast deg.
22  Tak imot lærdom av hans munn, og legg deg ordi hans på hjarta!
23  Vender du um til den Allmektige, vert lukka di bygd upp på nytt; men du lyt hava urett burt frå tjeldi dine.
24  Ja, kasta gullet ditt i moldi, ditt Ofir-gull imillom bekkesteinar!
25  Då skal den Allmektige vera ditt gull, vera som haugar av sylv for deg;
26  for du skal gleda deg i den Allmektige og lyfta åsyni til Gud.
27  Når du då bed til han, so vil han høyra deg, og det du lovar, det skal du få halda;
28  set du deg noko fyre, skal det lukkast for deg, og yver dine vegar skal det skina ljos;
29  ber dei mot djupet, skal du segja: Upp! Og han skal frelsa den som slær sitt auga ned;
30  ja, han skal berga jamvel den som ikkje er uskuldig; ved reinleiken i dine hender skal han verta berga*.
 
 
# Jobs bok 23
1  Då tok Job til ords og sa:
2  Den dag i dag gjeld klaga mi for trass, endå eg legg mi hand tungt på min sukk*.
3  Berre eg kunde finna han og koma meg fram for hans kongsstol!
4  Då la eg fram for han mi sak og fyllte munnen min med prov.
5  Då fekk eg vita kva han vilde svara meg, og merka kva han vilde segja til meg.
6  Tru han då vilde strida mot meg med si fulle makt? Skal tru um ikkje nettupp han gav ans på mine ord?
7  Då gjekk ein ærleg mann til doms med han, for all tid slapp eg frå min domar.
8  Men um eg gjeng mot aust, so er han ikkje der; gjeng eg mot vest, so vert eg ikkje var han;
9  er han i nord og verkar, kann eg ikkje sjå han; gjeng han mot sud, so øygnar eg han ikkje.
10  For vegen som eg held meg til, den kjenner han; prøvde han meg, so gjekk eg fram som gullet or den prøva.
11  Min fot hev halde seg i faret hans; eg fylgde vegen hans og krøkte ikkje av.
12  Det som hans lippor baud, det veik eg ikkje frå; eg ansa meir på ordi frå hans munn enn på mi eigi lov*.
13  Men kven kann hindra han, den einaste? Det som hans sjel hev hug til, gjer han og.
14  For han fullfører det som han hev etla meg, og det finst mykje slikt hjå han.
15  Difor reddast eg for hans åsyn; eg skjelv for han so tidt eg tenkjer på det*.
16  Ja, Gud hev brote ned mitt mod, og den Allmektige hev skræmt meg;
17  for eg vart ikkje riven burt fyrr myrkret kom, og ikkje løynde han ulukke-natti for meg.
 
 
# Jobs bok 24
1  Kvifor let den Allmektige då aldri sine straffetider koma? Og kvifor kann 'kje dei som kjenner han, få sjå hans dagar?
2  Sjå berre: Folk flyt merkesteinar; dei ranar fe og sender det på beite.
3  Dei driv burt asnet åt den farlause; uksen som enkja eig, tek dei i pant.
4  Dei skuvar fatigfolk or vegen, og gøyma seg lyt alle spaklyndte i landet.
5  Ja, plent som villasen i øydemarki gjeng dei ut til strevet sitt og leitar etter føda; den aude heidi gjev dei brød åt borni.
6  På marki haustar dei inn foret åt den gudlause, og i hans vingard sankar dei det som er leivt.
7  Um natti ligg dei nakne, utan klæde og utan noko yver seg i kulden.
8  Av støytregnet på fjellet vert dei våte; dei vantar livd, og difor trykkjer dei seg innåt berget.
9  Den farlause vert riven burt frå brjostet, ein armings klæde gjeng i pant.
10  Dei ferdast nakne, utan klæde, og svoltne lyt dei bera kornband.
11  Dei persar olje millom murane åt dei ugudlege; dei trør vinpersone og tyrster.
12  Frå byen høyrest styn av folk som døyr, og dei som ulivssår hev fenge, skrik um hjelp; men Gud, han ansar ikkje slik ein urett.
13  Det finst og fiendar åt ljoset; dei kjenner ikkje ljossens vegar og held seg 'kje på ljossens stigar.
14  Fyrr dagen renn, ris mordaren, slær arm og fatig mann i hel; um natti er han so som som tjuven.
15  Horkaren speiar etter skymingi; han segjer: Inkje auga ser meg, og andletet sitt løyner han.
16  I myrkret bryt dei inn i husi, um dagen stengjer dei seg inne; av ljoset vil dei ikkje vita.
17  Den myrke natt er morgon for dei alle; dei kjenner redslone åt nattemyrkret.
18  Snøgt* vert dei rivne med av straumen; forbanna vert nok deira jord i landet; dei styrer ikkje sine steg til vinberg meir.
19  Som turk og hete gløyper snøvatn, so gløyper helheim dei som syndar.
20  Livet åt mor hans gløymer han, han vert til lostemat for makken, det er ingen meir som minnest han, og vondskapen vert som eit spildra tre.
21  Ja, soleis gjeng det med den som plundra den barnlause, som ikkje fødde, og aldri gjorde godt mot enkjor.
22  Men* Gud held valdsmenn lenge uppe med si kraft, dei reiser seg att, dei som hadde mist all von um livet.
23  Han let dei leva trygt og styd dei; hans augo vaktar deira vegar.
24  Dei stig so høgt; eit lite bel - so er dei ikkje meir; dei sig og døyr som alle andre, vert skorne av som topp på aks.
25  Og er det ikkje so, kven gjer meg då til lygnar? Kven er det som kann gjera mine ord um inkje?
 
 
# Jobs bok 25
1  Då tok Bildad frå Suah til ords og sa:
2  Hjå han er herredom og redsla; han skaper fred i sine høge himlar.
3  Er herane hans til å telja? Kven yverstrålar ikkje ljoset hans?
4  Kor kann eit menneske då hava rett mot Gud, kor kann ein kvinnefødd vel vera rein?
5  Månen dessmeir skin ikkje klårt, og stjernone er ikkje reine i hans augo,
6  langt mindre mennesket, den makken, mannsbarnet, slik ein kryp det er.
 
 
# Jobs bok 26
1  Då tok Job til ords og sa:
2  Kor du hev hjelpt den maktlause og studt den arm som ingen styrke hev!
3  Kor du hev gjeve den uvise råd, for yvermål av visdom du hev synt!
4  Kven hev du bore ordi dine fram for, og kven si ånd hev tala gjenom deg?
5  Helheimens skuggar skjelv i angest, vassdjup og dei som bur i dei.
6  Helheimen ligg i dagen for han, og avgrunnen er ikkje gøymd.
7  Han breider Nordheimen ut yver audni, han hengjer jordi upp på inkje.
8  I sine skyer bind han vatni saman, og skyene brest ikkje under dei.
9  Han stengjer att so ingen ser hans kongsstol, han breider sine skyer yver han.
10  Ei grensa drog han i ein ring på vatni, langt ute, der som ljos og myrker møtest.
11  Stolpane under himmelen skjelv, og redde vert dei for hans trugsmål.
12  Han reiser havet med si kraft og krasar Rahab med sitt vit.
13  Ved hans ande klårnar himmelen; hans hand gjer av med den flogsnare draken.
14  Sjå, dette er utkanten berre av hans verk; ei kviskring berre av det ord me høyrer. Hans veldes toredun - kven skynar den?
 
 
# Jobs bok 27
1  Job heldt fram med visdomstalen sin og sa:
2  So sant Gud lever, han som tok min rett ifrå meg, den Allmektige, som valda meg so beisk ei sorg
3  - for endå hev eg all min livspust i meg, og anden ifrå Gud er i mi nos -:
4  Lippone mine talar ikkje urett, og tunga talar ikkje svik.
5  Det hender aldri at eg gjev dykk rett! Ti dess eg andast, gjev eg ikkje upp mi uskyld.
6  Mi rettferd held eg fast og slepper henne ikkje; ingen av mine dagar lastar hjarta mitt meg for.
7  Lat fienden min standa der som ein ugudleg, min motmann som ein urettferdig!
8  For hev vel den gudlause nokor von, når Gud skjer av hans liv og tek hans sjel ifrå han?
9  Vil Gud vel høyra skriket hans når trengsla kjem innyver han?
10  Kann han vel gleda seg i den Allmektige, kann han til kvar tid kalla på sin Gud?
11  No vil eg læra dykk um Guds hand; eg dyl ikkje kva den Allmektige hev tenkt.
12  De hev då alle set det sjølve; kvi talar de då slike tome ord?
13  Høyr her kva lut ein gudlaus fær av Gud, kva arv ein valdsmann fær av den Allmektige:
14  Um han fær mange born - åt sverdet er dei etla; hans ættingar fær ikkje brød so dei kann mettast.
15  Dei som slepp undan, legst i grav ved pest, og enkjone held ingi syrgjehøgtid etter dei.
16  Dungar han sylv i hop som dust og samlar klæde liksom leir,
17  so vert det dei rettferdige som klæder seg med det han samla, og sylvet skal dei skuldlause få skifta.
18  Som molen hev han bygt sitt hus, likt hytta som ein vaktar lagar.
19  Rik legg han seg, og ingen ting er teke; men når han opnar augo, er det* burte.
20  Liksom ein flaum skal redslor nå han att, um natti vert han riven burt av stormen.
21  Han fer av stad, lyft upp av austanvinden; den blæs han burt frå staden hans.
22  Gud sender sine piler mot han utan miskunn; for handi hans flyr han i hast.
23  Hædande klappar dei i hender og pip han burt frå staden hans.
 
 
# Jobs bok 28
1  Det er då so at sylvet hev si gruva, sin finningstad hev gullet, som dei reinsar;
2  jarn hentar dei or jordi fram, og stein vert smelta um til kopar.
3  Myrkret gjer dei ende på og granskar til dei inste krokar steinen som ligg i svarte myrkret;
4  dei bryt ei sjakt langt undan by og grend; dei ferdast gløymde der, djupt under manneføter; der heng og sviv dei langt frå folk.
5  Upp or jordi kjem det brødkorn; men inni, der vert allting umvelt som av eld.
6  Der held safiren til i steinen, gullklumpar finn ein ogso der,
7  Stigen dit ned, den kjenner ingen rovfugl, og inkje falkeauga såg han;
8  aldri steig stolte rovdyr på han, og ingi løva skreid fram der.
9  På harde steinen legg dei handi, dei velter heile fjell frå grunnen av.
10  I berget sprengjer dei seg gangar, og allslags gilde skattar fær dei sjå.
11  Dei dytter til for dropet frå vassåror og hentar løynde skattar fram i ljoset.
12  Men visdomen - kvar finst vel han? Og kvar hev vitet vel sin bustad?
13  Slett ingen veit kor mykje han er verd, han finst ikkje i landet åt dei levande.
14  Djupet segjer: Han er ikkje her, og havet segjer: Ikkje her hjå meg.
15  Du kann 'kje kjøpa han for dyre gullet og ikkje vega prisen upp med sylv.
16  Du veg han ikkje upp med Ofir-gull, med dyr onyks eller safir.
17  Gull og glas kann ikkje liknast med han, og ikkje kann ein byta seg han til for fingull-staup.
18  Korallar og krystall kann ikkje ein gong nemnast, og det å eiga visdom er meir verdt enn perlor.
19  Topas frå Etiopia kann ikkje liknast med han, reinaste gullet veg han ikkje upp.
20  Kvar kjem då visdomen ifrå? Og kvar hev vitet vel sin bustad?
21  Han er duld for augo åt alt levande og løynd for fuglane i lufti;
22  avgrunn og daude segjer so: Me høyrde berre ordet um han.
23  Gud kjenner vegen fram til han, han veit kvar visdom hev sin bustad.
24  For auga hans når ut til heimsens endar; alt under himmelen ser han.
25  Den gong han sette vekt for vinden og skipa mål åt vatnet med,
26  den gong han sette lov for regnet og laga veg åt eldingen,
27  då såg han visdomen og openberra han, han let han standa fram og granska han.
28  So sa han det til mennesket: Å ottast Herren, det er visdom, å fly det vonde, det er vit.
 
 
# Jobs bok 29
1  Og Job heldt fram med visdomstalen sin og sa:
2  Å hadde eg det som i forne månader, som i den tid då Gud tok vare på meg,
3  den gong hans lampa skein yver mitt hovud, og eg ved ljoset hans gjekk gjenom myrkret,
4  Ja, slik som i min mogne manndoms dagar, den tid Guds venskap var yver mitt tjeld,
5  då den Allmektige var med meg endå, og eg fekk hava mine born ikring meg,
6  då mine føter lauga seg i mjølk, og berget attmed huset mitt let oljebekker strøyma fram!
7  Når eg gjekk upp til porten uppi byen og sette meg i sessen min på torget,
8  då flutte ungdomen seg undan når dei såg meg, og dei gråhærde reiste seg og stod;
9  hovdingar stogga midt i talen og lagde handi på sin munn;
10  røysti åt stormenn tagna då, og tunga kleimde seg til gomen.
11  Kvar ein som høyrde um meg, sælka meg, og alle dei som såg meg, gav meg lovord.
12  For eg berga armingen som skreik um hjelp, og den som farlaus var og ingen hjelpar hadde.
13  Forkomen mann velsigna meg, og enkje-hjarta fekk eg til å jubla.
14  Eg klædde meg i rettferd, ho feste bu i meg; rettvisa var mi kappa og mi huva.
15  Den blinde var eg augo for, og føter var eg for den halte.
16  Eg var ein far for fatigfolk, og saki åt ukjende granska eg.
17  Eg knasa kjaken på den urettferdige, reiv fengdi ut or gapet hans.
18  Eg tenkte då: Eg skal få døy i reiret mitt, og talrike som sand skal mine dagar verta.
19  Til roti mi skal vatnet kunna koma, og nattedogg skal falla i mi kruna.
20  Mi æra held seg alltid ny, og bogen yngjest uppatt i mi hand.
21  Meg høyrde alle på, dei venta og lydde stilt når eg gav råd.
22  Når talen min var slutt, tok ingen ordet, min tale draup ned yver dei.
23  Dei venta på min tale som på regn, dei opna munnen som for vårregn.
24  Når dei var modlause, so smilte eg til dei, og ljoset i mi åsyn fekk dei ikkje myrkt.
25  Når eg fekk hug å vitja dei, so sat eg eg der som hovding, sat som ein konge i sin herflokk, lik ein som trøystar dei som syrgjer.
 
 
# Jobs bok 30
1  Men no er eg til lått for dei som yngre er av år enn eg, for born av feder som eg ikkje vyrde so mykje at eg vilde setja dei millom mine gjætarhundar.
2  Kva hjelp kunde eg elles hava av dei, dei som hev mist all manndomskraft?
3  Uttalma er dei av naud og svolt; dei gneg på turre øydemoen, som alt i går var reine audni;
4  dei plukkar melde millom kjørri, og einerot hev dei til mat.
5  Frå folket vert dei jaga ut; ein ropar etter dei som etter tjuvar.
6  I fæle klufter lyt dei bu, i holone i jord og berg.
7  Dei skrålar millom buskone og samlar seg i netlerunnar,
8  born etter dårar, etter ærelause folk, jaga med hogg og slag or landet.
9  Og no er eg eit slengjestev for dei, og til eit ordtak hev dei meg.
10  Dei styggjest ved meg, held seg langt ifrå meg, dei skyr ikkje å sputta meg i andletet;
11  for sine taumar hev dei løyst og krenkt meg, og beislet hev dei kasta av for mine augo.
12  Til høgre reiser deira elde seg; dei skuvar mine føter burt og legg ulukkevegar mot meg.
13  Og stigen min, den bryt dei upp, dei legg seg um å tyna meg, dei som er hjelpelause sjølve.
14  Som gjenom vide murbrot kjem dei; igjenom mur som brotnar, velter dei seg fram.
15  Redslor hev vendt seg mot meg, som stormen elter dei mi æra, som skyi hev mi velferd kvorve.
16  No tømest sjeli ut i meg; usæle dagar held meg fast.
17  Natti gneg mine knokar av meg, min verk, mi pina kviler aldri.
18  Guds store kraft hev gjort det so med meg at ingen kjenner att min klædnad; tett heng han kring meg liksom kragen på min underkjole.
19  I skarnet hev han kasta meg, so eg ser ut som mold og oska.
20  Eg skrik til deg, du svarar ikkje; eg stend der, og du berre ser på meg.
21  Hjartelaus hev du vorte mot meg, med handi di, den sterke, er du etter meg.
22  Du lyfter meg og føykjer meg av stad i stormen, du let meg setja til i braket av han;
23  for eg veit du fører meg til dauden, til huset der alt levande skal samlast.
24  Men retter ikkje mannen ut si hand når allting sig i røys? Ropar han ikkje etter hjelp når han er komen i ulukka?
25  Gret eg 'kje sjølv når nokon røynde harde dagar? Og syrgde 'kje mi sjel for fatigmannen skuld?
26  For lukka venta eg - ulukka kom; ljos vona eg på - det kom myrker.
27  Det kokar inni meg og stilnar ikkje; usæle dagar hev eg fenge røynt.
28  Svart gjeng eg kring, men ikkje solbrend; midt i lyden stend eg upp og skrik um hjelp.
29  Bror åt sjakalar hev eg vorte, stallbror åt strussar er eg no.
30  Mi hud er svart og flaknar av, og mine bein hev heten brent.
31  Til sorgmod hev min citar vorte, og fløyta mi til gråt og klaga.
 
 
# Jobs bok 31
1  Eg hadde gjort ei pakt med augo mine; eg skulde ikkje skygna etter nokor møy.
2  Kva lut laut eg vel elles få av Gud i himmelen, eller kva arv av den Allmektige der uppe?
3  Kjem ikkje uferd yver udådsmann, ulukka yver illgjersmenner?
4  Ser ikkje han kvar mine vegar gjeng, og tel han ikkje alle mine steg?
5  Um eg hev fare fram med fals, hev foten vore snar til svik
6  - Gud vege meg på rettferds vekt, so skal han sjå at eg er skuldlaus -
7  hev mine steg krøkt av frå vegen, hev hjarta gjenge etter augo, og finst det flekk på mine hender,
8  lat då ein annan eta det eg sådde, lat det eg planta, rivast upp med rot!
9  Let hjarta mitt seg dåra for ei kvinna skuld, og hev eg lurt ved døri åt min næste,
10  so gjev mitt viv lyt mala* for ein annan, og andre menner bøygje seg utyver henne!
11  For sovore er skjemdarferd, ei misgjerd som fortener refsing;
12  det er ein eld som tærer radt til avgrunns; han skulde øyda all mi eiga.
13  Krenkte eg retten åt min træl og mi trælkvinna, um so var at dei hadde nokor tretta med meg?
14  Kva skulde eg vel gjera då um Gud reis upp, kva skulde eg vel svara um han granska saki?
15  Hev ikkje han som skapte meg i morslivet, skapt ogso dei, og hev ikkje den same laga oss i morsfanget?
16  Hev eg sagt nei til fatigfolk som bad, og late enkje-augo tærast burt?
17  Hev eg vel ete brødet mitt åleine, so den farlause inkje fekk av det?
18  Nei, frå min ungdom voks han upp hjå meg som hjå ein far, og henne* tok eg alt frå morslivet i hand og leidde.
19  Kunde eg sjå ein stakkar utan klæde eller ein fatig utan yverplagg?
20  Laut ikkje lendene hans signa meg, når han fekk verma seg med ull av mine sauer?
21  Hev eg lyft handi mot den farlause, av di eg visste retten gav meg medhald?
22  Gjev då mi herd lyt losna or sin led, og gjev min arm lyt brotna frå si skål!
23  For eg var ovleg redd Guds straff, og mot hans velde vann eg inkje.
24  Hev eg vel sett mi von til gullet og kalla gullklumpen mi tiltru?
25  Gledde eg meg av di min rikdom auka, av di mi hand vann meg so mykje gods?
26  Når eg såg solljoset, korleis det stråla, og månen der han skreid so herleg fram,
27  vart hjarta då i løyndom dåra, so eg med handkyss hyllte dei*?
28  Nei, det og hadde vore misgjerd som fortente straff; for dermed neitta eg då Gud der uppe.
29  Hev eg vel gledt meg når det gjekk min uven ille, og jubla når ulukka råma han?
30  Nei, eg gav ikkje munnen min lov til å synda og banna han og ynskja at han måtte døy.
31  Og lyt ikkje mitt husfolk vitna at alle fekk sin mette ved mitt bord?
32  Ein framand turvte aldri liggja utanfor mitt hus um natti; eg opna dørene for ferdamannen.
33  Hev eg løynt mine synder, slik som folk plar gjera, og dult mi misgjerd i min barm,
34  av di eg fælte for den store hopen, var redd vanvyrdnaden frå gjæve ætter, so eg gjekk still og heldt meg innum dører?
35  Å, um eg hadde ein som vilde høyra på meg! Sjå, her er underskrifti* mi, lat den Allmektige no svara meg! Å, um eg hadde skrifti som min motpart hev sett upp!
36  Då tok eg henne visst og sant på oksli, eg feste henne på mitt hovud som ei kruna;
37  eg svara han for alle mine steg, og som ein fyrste steig eg fram for han.
38  Dersom min åker klagar meg, og alle foror på han græt,
39  åt eg hans grøda utan vederlag, og bles eg livet ut for eigarmannen,
40  so lat det veksa klunger der for kveite, og ugras der eg sådde bygg! Her endar Jobs tale.
 
 
# Jobs bok 32
1  Dei tri mennene svara ikkje Job meir, av di han heldt seg sjølv for rettferdig.
2  Då loga harmen upp hjå Elihu - han var frå Bus* og var son åt Barak'el, av Rams-ætti. Job vart han harm på, av di han meinte um seg sjølv at han var rettferdig for Gud,
3  og dei tri venene hans harmast han på, av di dei ikkje fann noko svar og endå dømde Job skuldig.
4  Elihu hadde venta med å tala til Job, av di dei andre var eldre enn han.
5  Då no Elihu såg at dei tri mennene ikkje hadde noko å svara, vart han brennande harm.
6  So tok då Elihu Barak'elsson frå Bus til ords og sa: Ung er eg etter år å rekna, de derimot er gamle menn; difor heldt eg meg undan og var redd å koma fram for dykk med det eg veit.
7  Eg tenkte: Alderen lyt tala, dei mange år forkynna visdom.
8  Men det er åndi i eit menneske og anden ifrå den Allmektige som gjev det vit.
9  Dei gamle er 'kje alltid vise, kvithærde skynar ikkje stødt kva som er rett.
10  Og difor segjer eg: Høyr no på meg! Eg og vil koma fram med det eg veit.
11  Eg venta på dei ord de skulde segja, eg lydde etter vitug tale frå dykk, medan de grunda ut dei rette ordi.
12  Ja, nøgje gav eg akt på dykk; men det var ingen av dykk som sa Job imot, ingen som svara på hans ord.
13  Seg ikkje: Me hev funne visdom hjå han; Gud, ikkje noko menneske, kann vinna med han.
14  Mot meg hev han då ikkje tala, og eg vil ikkje svara han med dykkar ord.
15  Dei er forstøkte, svarar ikkje meir; ordi hev vorte burte for dei.
16  Skal eg venta, av di dei ikkje talar, av di dei stend og ikkje svarar meir?
17  Eg og vil svara, eg for meg; eg og vil fram med det eg veit.
18  For eg er full av ord til svar, i bringa sprengjer åndi på.
19  Mitt indre er som innstengd vin; som nyleg fyllte hitar vil det rivna.
20  No vil eg tala, so eg kann få luft, no vil eg opna lippone og svara.
21  Eg tek ikkje parti for nokon, og ikkje smeikjer eg for noko menneske;
22  for smeikja kann eg ikkje med; elles reiv snart skaparen meg burt.
 
 
# Jobs bok 33
1  Men høyr no, Job, på talen min og lyd på alle mine ord!
2  Sjå, eg hev opna mine lippor, alt talar tunga i min munn.
3  Truverdige og ærlege er mine ord, og endefram skal mine lippor bera fram min kunnskap.
4  Guds Ande er det som hev skapt meg, og anden ifrå den Allmektige held meg i live.
5  Dersom du kann, so svara meg! Væpna deg mot meg og stig fram!
6  Eg er din likemann for Gud, eg og er laga utav leir.
7  Redsla for meg tarv ikkje taka deg, mitt velde ikkje tyngja på deg.
8  Men du hev sagt for øyro mine, so lydde ordi som eg høyrde:
9  Uskyldig er eg, utan brot, flekklaus er eg og fri for misgjerd;
10  men Gud vil hava uvensgrunnar mot meg, han held meg for ein fiendsmann;
11  han set i stokken mine føter og vaktar alle mine vegar.
12  Nei, dette hev du ikkje rett i, svarar eg; Gud er då større enn eit menneske.
13  Kvi krev du han til rekneskap? Han svarar ikkje med eit ord.
14  Men EIN gong talar Gud, ja tvo dersom ein ikkje aktar på det.
15  I draumar og i syn ved natt, når tunge svevnen fell på folk, når dei ligg blundande på lægjet,
16  då let han øyro upp på dei og set innsigle på åtvaringi til dei,
17  for å få mennesket burt frå si gjerning og rydja ovmod ut hjå mannen
18  og berga sjeli hans frå gravi og livet hans frå spjotodd-daude.
19  Han vert og refst med liding på sitt lægje, og stendig uro gjeng igjenom merg og bein.
20  Hans liv fær mothug imot brød og sjeli hans mot lostemat.
21  Hans kjøt vert upptært, so ein ikkje ser det meir, hans bein, som ikkje synte fyrr, ligg berre;
22  og nær til gravi kjem hans sjel, hans liv til daude-englane.
23  Er det då innmed han ein engel, ein millommann, ein utav tusund, som kunngjer mennesket den rette vegen,
24  so vil Gud ynkast yver han og segja: Fria han frå å fara ned i gravi! No hev eg fenge løysepengar.
25  Då vert hans lekam frodigare enn i yngdi, då vert han atter som i sine ungdomsdagar.
26  Han bed til Gud, og han er nådig mot han; med jubel skodar han Guds åsyn, og han gjev mennesket rettferdi att.
27  Han syng for menneski og segjer: Vel synda eg og krenkte retten, men eg fekk ikkje lika for det;
28  han fria sjeli, so ho ikkje gjekk i grav, og no ser livet mitt med gleda ljoset.
29  Sjå, alle desse ting gjer Gud tvo gonger, ja dei tri, mot mannen,
30  når han vil berga sjeli hans frå gravi, so ljoset åt dei levande kann stråla kring han.
31  Gjev gaum då, Job, og høyr på meg! Ver tagal du, so eg fær tala!
32  Um du hev ord, so svara meg! Tala, eg gjev deg gjerne rett!
33  Hev du det ikkje, høyr so du på meg! Teg still, so du hjå meg kann læra visdom!
 
 
# Jobs bok 34
1  Og Elihu tok til ords att og sa:
2  De vise, høyr på ordi mine! De vituge, lyd no på meg!
3  Med øyra prøver ein då ord, som ein med gomen smakar maten.
4  Lat oss no velja det som er rett er, og saman finna ut kva som er godt!
5  Sjå, Job hev sagt: Eg er rettferdig, og Gud hev teke retten min ifrå meg;
6  um eg hev rett, so skal eg vera ljugar; ei pil hev såra meg til ulivs, endå eg veit meg fri for brot.
7  Finst det vel nokon mann som Job, han som drikk spotting liksom vatn*
8  og søkjer lag med illgjerdsmenner og umgang med gudlause folk?
9  For han hev sagt: Kva gagnar det ein mann um han er ven med Gud?
10  Difor, de kloke, høyr på meg! Det er langt frå Gud å gjera synd, frå den Allmektige å vera urettferdig.
11  Han let eit menneske få lika for si gjerd, gjev mannen att etter hans ferd.
12  Gud gjer 'kje noko syndigt, det er visst, og den Allmektige han krenkjer ikkje retten.
13  Kven gav jordi i hans varetekt, og kven la heile jordriket på han?
14  Dersom han berre tenkte på seg sjølv og drog sin Ande og sin ande til seg att,
15  då laut alt kjøt på ei tid lata livet, og mennesket laut atter verta mold.
16  Men gjev no gaum og høyr på dette, lyd nøgje etter kva eg segjer!
17  Kann ein som hatar retten, vera styrar? Eller torer du fordøma den Rettferdige, den Mektige?
18  Tru nokon segjer til ein konge: Niding! eller til fyrsten: Du ugudlege?
19  Gud gjer då ikkje skil på fyrstar og vyrder ikkje rikmann meir enn arming? Dei er då alle skapte av hans hender.
20  Brått andast dei, og midt um natti; folket det ragar og forgjengst, den mektige vert burtrykt utan mannehand.
21  For augo hans gjev akt på kvar manns vegar, og alle steg han tek, dei ser han;
22  det finst 'kje myrker eller daudeskugge der illgjerdsmenn kann løyna seg;
23  Gud tarv 'kje akta lenge på ein mann fyrr han lyt møta Gud til doms.
24  Han krasar storfolk utan forhøyr, set andre so i deira stad.
25  Ja, han veit vel um deira gjerningar og slær dei ned um natti so dei gjeng til grunns.
26  Han tuktar dei som illgjerdsmenn, ein stad der alle folk kann sjå det;
27  for difor veik dei burt ifrå han og ansa ikkje nokon av hans vegar,
28  at dei skulde få armingane til å ropa til han, at han skulde få høyra skriket frå dei undertrykte.
29  Held han seg still, kven torer då fordøma han? Løyner han åsyni, kven fær då sjå han? So gjer han både med eit folk og med ein einskild,
30  når han vil riva makti frå eit gudlaust menneske og hindra at det snaror vert for folket.
31  For hev vel nokosinne eit slikt menneske sagt so til Gud: Ovmodig hev eg vore, eg vil ikkje lenger gjera det som vondt er;
32  det som eg ikkje ser, det lyt du læra meg; hev eg gjort urett, gjer eg det aldri meir?
33  Skal han vel løna som du tykkjer? Det var då du som klandra han.* So lyt du velja, ikkje eg, og du fær segja det du veit.
34  Vituge menn vil segja til meg, ja kvar ein vismann som meg høyrer:
35  Med skynsemd talar ikkje Job, det er 'kje vit i ordi hans.
36  Gjev Job må verta prøvd i eino, han som gav svar på nidings vis!
37  For han legg misgjerd til si synd, slær hendene i hop* her millom oss og talar mange ord mot Gud.
 
 
# Jobs bok 35
1  Og Elihu tok til ords att og sa:
2  Meiner du vel at det er rett, du som hev sagt: Eg er rettvisare enn Gud,
3  at so du spør: Kva gagnar det meg, kva bate hev eg um eg ikkje syndar?
4  På dette vil eg svara deg, ja dine vener og med deg.
5  Vend auga upp mot himmelen og sjå, gjev akt på skyene høgt yver deg!
6  Kva tru du gjer han med di synd? Kva skade veld du han um dine brot er mange?
7  Kva kann du gjeva han um du er rettvis, kva fær han vel utav di hand?
8  Nei, berre for eit menneske, din like, kann gudløysa di hava noko på seg, og berre for eit mannsbarn all di rettferd.
9  Dei ber seg ille for dei mange valdsverk; dei skrik um hjelp mot armen åt dei mektige.
10  Men ingen segjer: Kvar er Gud, min skapar, han let lovsongar ljoma midt um natti*,
11  han som gjev oss meir vit enn dyri uti marki og gjer oss vise framum fuglane i lufti?
12  Då fær dei ropa utan svar um hjelp mot ovmod hjå dei vonde.
13  Visst høyrer ikkje Gud på tome ord, slikt ansar ikkje den Allmektige.
14  Jamvel når du segjer at du ikkje ser han, so ser han nok di sak, og du lyt bia på han.
15  Men no, av di du ikkje gjer det, heimsøkjer han deg i sin vreide, han aktar ikkje stort på ovmods-ord.
16  Og Job let upp sin munn med fåfengd, han brukar mange ord, fåvitug som han er.
 
 
# Jobs bok 36
1  Og Elihu heldt fram og sa:
2  Vent litt, so eg fær sagt deg kva eg meiner! For endå hev eg ord til å forsvara Gud med.
3  Min kunnskap vil eg henta langan leid og syna greidt at skaparen hev rett.
4  For mine ord er ikkje falske, det er visst; fullkomen kunnskap hev den mann som stend framfor deg.
5  Sjå, Gud er sterk, men han vanvyrder ingen, han som er veldig i forstandskraft.
6  Han let ikkje ein gudlaus mann få leva, og armingane hjelper han til deira rett.
7  Frå dei rettvise tek han ikkje sine augo; i lag med kongar på sin stol let han dei sitja all si tid med heider.
8  Og um dei bundne vert med lekkjor og fanga i ulukke-snaror,
9  so vil han dermed syna dei kva dei hev gjort, syndene deira, at dei bar seg trassigt åt,
10  og opna øyra deira for åtvaringi og få dei til å venda um ifrå det vonde.
11  Um dei då høyrer og vil tena han, so fær dei leva all sin dag i lukka og sine år i herlegdom og gleda.
12  Høyrer dei ikkje, so skal spjotet råma dei, og dei skal missa livet i sitt fåvit.
13  Men folk med gudlaust hjarta hyser vreide; dei ropar 'kje til Gud når han legg dei i band*.
14  Dei døyr i ungdomsalderen, let livet liksom skjøkjesveinar*.
15  Han frelser armingar ved deira armodsdom og opnar deira øyro gjenom trengsla.
16  Han lokkar deg og ut or trengslegapet, ut til ein open plass der det er romt; og bordet ditt skal vera fullt av feite retter.
17  Men er du full av gudlaus misgjerd, kjem misgjerdi og domen til å fylgjast åt.
18  Lat berre ikkje vreide lokka deg til spott, og lat ikkje den tunge boti* lokka deg på avveg!
19  Kann skriket ditt vel fria deg or trengsla, kann alt ditt strev og slit vel gjera det?
20  Du må 'kje stunda etter natti, den natt då heile folkeslag vert blesne burt ifrå sin stad!
21  Tak deg i vare, vend deg 'kje til synd! For du hev større hug til det enn til å lida.
22  Sjå, Gud er upphøgd i si kraft; kven er ein lærar slik som han?
23  Kven hev vel synt han vegen hans, kven segjer vel: Du gjorde urett?
24  Sjå til du prisar høgt hans verk, som menneski hev sunge um!
25  All verdi ser på det med lyst; menneskja skodar det langt undan.
26  Sjå, Gud er stor, og me forstend han ikkje; årtalet hans kann ingen finna ut;
27  han dreg vassdropar upp til seg, so det vert regn av skodde-eimen;
28  det fløymer ifrå skyene og dryp ned yver mange folk.
29  Finst det vel nokon som kann skyna korleis skyhopar breider seg, korleis det brakar frå hans tjeld*?
30  Han breider ljoset sitt ikring seg og gøymer det med havsens røter*.
31  For soleis refser han vel folki, men gjev og rikeleg med føda.
32  Han sveiper hendene i ljos og sender det mot fienden.
33  Hans torebrak ber bod um han, ja, feet varslar når han kjem.
 
 
# Jobs bok 37
1  Ja, dette skjelv mitt hjarta for, av redsla hoppar det i barmen.
2  Høyr, høyr på braket av hans røyst, den dun som gjeng ut or hans munn!
3  Han let han fara under heile himmelkvelven og sender ljoset sitt til heimsens ytste endar.
4  So burar røysti etterpå, han torar med sitt veldes røyst; og ljoni held han ikkje att alt medan han let røysti ljoma.
5  Gud torar underfullt med røysti, gjer storverk som me ikkje skynar.
6  Til snøen segjer han: Fall ned på jordi! - til regnet like eins, sitt sterke skolregn.
7  Kvar mannehand forsiglar han*, so alle dei som han hev skapt, må koma til å kjenna han.
8  Då gjeng villdyri inn i sine holor, held seg i ro i sine hi.
9  Frå inste kammeret i sud kjem storm, og nordanvinden kjem med kulde.
10  Av anden frå Guds munn kjem is, dei vide vatni kjem i tvang.
11  Han fyller skyene med væte og breider sine eldingsskyer;
12  dei sviv og svingar hit og dit, alt etter som han leider dei, so dei skal gjera alt han byd dei, utyver all den vide jord;
13  anten til tukt, når det kann gagna jordi, eller til signing sender han dei ut.
14  Vend øyra ditt til dette, Job! Statt still og akta på Guds under!
15  Skynar du vel korleis Gud styrer dei og let ljon skimta fram or sine skyer?
16  Skynar du korleis skyi sviv i lufti, skynar du underi åt den Allvise,
17  du som læt ille av di klædi vert so heite, når jordi ligg der dormande i sunnanvind?
18  Kann du vel kvelva himmelen med han, fast som ein spegel, gjord av støypt metall?
19  Lær oss kva me skal segja til han! Me kann ikkje få noko fram for berre myrker.
20  Skal han få bod at eg vil tala med han? Hev nokon sagt at han hev hug å tynast?
21  Men menneski ser ikkje ljoset, endå det skin so klårt på himmelen, og vind hev fare fram og reinska han.
22  Langt nordanfrå kjem gullet hit; kring Gud er det ein fælsleg glans.
23  Den Allmektige, han kann me ikkje finna, so ovstor som han er i makt; men retten og den strenge rettferd vil han aldri krenkja.
24  Difor ber menneski og age for han; men sjølvklokt folk - han ansar ingen av dei.
 
 
# Jobs bok 38
1  Og Herren svara Job or stormen og sa:
2  Kven er vel han som gjer mi rådgjerd myrk med ord som reint er utan skyn?
3  Vel, spenn no beltet på deg som ein mann! So vil eg spyrja deg, og du skal læra meg.
4  Kvar var du då eg grunna jordi? Seg fram, um du hev greida på det!
5  Kven sette måli hennar? Veit du det? Kven spana mælesnor ut yver henne?
6  Seg, kvar vart hennar stolpar feste? Kven la vel hennar hyrnestein,
7  med' alle morgonstjernor jubla, alle Guds søner ropa høgt av frygd?
8  Kven stengde havet inn med dører, då det braut fram og kom or morslivet,
9  den gong eg klædde det med skyer og sveipte det i myrkeskodd
10  og merkte av ei grensa åt det og sette både bom og dører
11  og sa: Hit kjem du, ikkje lenger, her skal dei stogga, dine byrge bylgjor?
12  Kalla du nokosinne dagsprett fram, synte du morgonroden staden hans,
13  so han tok tak i jardane åt jordi, og dei ugudlege vart riste av?
14  Då tek ho form som leiret under seglet, og allting ter seg greinleg som ein klædnad;
15  då misser dei ugudlege sitt ljos*, den arm som lyfte seg, vert knasa.
16  Kom du vel fram til havsens kjeldor, og gjekk du kring på djupsens botn?
17  Hev daudsens portar synt seg for deg, ja, såg du daudeskuggens portar?
18  Såg du utyver viddene på jordi? Kjenner du alt i hop, so lat oss høyra!
19  Kvar er vel vegen dit som ljoset bur? Og myrkret - kvar hev det sin heim,
20  so du kann henta det til riket der det råder og kjenna stigane til huset det held til i?
21  Du veit det vel; du vart då fødd den gongen, og dagetalet ditt er stort.
22  Tru du hev vore der som snøen kjem frå, hev set dei forrådshus der haglet ligg,
23  som eg hev spart til trengsletidi, den dag som kjem med kamp og krig?
24  Kva veg fer ljoset når det deiler seg, og austanvinden når han spreider seg på jordi?
25  Kven opna rennor, tru, for regnet og brøytte veg for eldingen,
26  so det fekk regna i eit land der ingen bur, ei øydemark der inkje menneske held til,
27  so aude heidi kunde mettast og graset renna upp or grunnen?
28  Skal tru um regnet hev ein far? Kven avla vel doggdropane?
29  Kva morsliv kom vel isen or, kven trur du åtte himmel-rimet?
30  Sjå, vatnet hardnar liksom stein, og havsens flata stivnar til.
31  Sjustjerne-bandet - kann du knyta det? Orions lekkjor - kann du løysa dei?
32  Kann du få Dyrering-bileti fram i rette tid, og Bjørnen og hans ungar* - kann du styra deira gang?
33  Kjenner du himmel-lovene? Og skipar du hans velde yver jordi?
34  Kann røysti di nå upp til skyi, so vatnet fløymer yver deg?
35  Kann du vel senda ljoni, so dei fer av stad, og svarar dei deg: Ja, her er me?
36  Kven hev lagt visdom i dei myrke skyer, kven hev lagt vit i luftsynet?
37  Kven tel vel skyene med visdom, og himmel-hitane - kven tømer dei,
38  når mold renn saman til ein deig, jordklumpar kleimer seg i hop?
 
 
# Jobs bok 39
1  Gjeng du på rov for løvebinna, og mettar du ungløvone,
2  når dei dukkar seg i sine holor og ligg på lur i busk og kjørr?
3  Kven syter vel for mat åt ramnen, når ungane hans skrik til Gud og flakkar kringum utan føda?
4  Kjenner du tidi når steingeiti kjear, og aktar du på ridene åt hindi?
5  Reknar du måna'ne dei gjeng med unge, og veit du tidi når dei føder?
6  Dei bøygjer seg, eig sine ungar og kvittar seg med sine rider.
7  Ungane veks seg store utpå marki; so spring dei burt og kjem 'kje att til dei.
8  Kven let villasnet renna fritt, tok bandet av det skjerre dyret,
9  som eg gav øydemark til heim, den salte moen til ein bustad?
10  Det lær åt byen med sitt ståk, slepp høyra skjenn frå drivaren.
11  Det finn seg beite uppå fjelli, det leitar upp kvart grøne strå.
12  Tru villuksen er huga til å tena deg? Og vil han natta yver ved di krubba?
13  Kann du vel binda han med reip til fori*? Tru han vil horva dalar etter deg?
14  Kann du vel lita på han for hans store styrke, og kann du yverlata han ditt arbeid?
15  Trur du han til å føra grøda heim og samla henne til din treskjestad?
16  Struss-hoa flaksar kåt med sine venger, men viser vengene og fjøri morskjærleik?
17  Nei, sine egg dei let ho jordi skøyta, og sanden er det som fær verma dei;
18  ho gløymer at ein fot kann krasa dei, og villdyri på marki trø dei sund.
19  Hardt fer ho åt med sine ungar, som var dei ikkje hennar eigne; at hennar strev skal vera fåfengt, det hev ho ingen otte for.
20  For Gud hev neitta henne visdom og ikkje etla henne vit.
21  Men når ho flaksar upp i veret, lær ho åt både hest og mann.
22  Skal tru um du gjev hesten styrke og klæder halsen hans med mån?
23  Let du han springa som ein grashopp? Skræmeleg er hans stolte frøsing.
24  I marki skrapar han og gled seg i si kraft; so fer han fram mot væpna flokkar.
25  Han lær åt otten, reddast ikkje og vender ikkje um for sverdet.
26  Yver han skranglar pilehuset, det blenkjer kastespjot og langspjot.
27  Med ofse riv han jordi upp, ustyrleg når stridsluren ljomar.
28  Han kneggjar: Hui! når luren let, og verar striden langan leid, ljomande hovdingmål og herrop.
29  Er det vel vitet ditt å takka at hauken svingar seg i høgdi og spilar vengene mot sud?
30  Er det av di du byd, skal tru, at ørnen stig so høgt til vers og byggjer reiret sitt i høgdi?
31  Han bur på berg og nattar der, på kvasse tind og høge nut.
32  Der ovan ser han etter føda; hans augo skodar vidt ikring.
33  Hans ungar slurpar i seg blod; der det finst lik, der er han og.
34  Og Herren heldt fram og svara Job og sa:
35  Du som hev klandra den Allmektige, vil du no tretta med han? Du som hev lasta Gud, lyt svara meg på dette!
36  Då svara Job Herren og sa:
37  Nei, dertil er eg alt for ring; kva skulde eg vel svara deg? Eg legg mi hand på munnen min.
38  Eg tala ein gong, men no tegjer eg - tvo gonger, men eg gjer det ikkje meir.
 
 
# Jobs bok 40
1  Og Herren svara Job or stormen og sa:
2  Spenn beltet på deg som ein mann! So vil eg spyrja deg, og du skal læra meg.
3  Vil du då jamvel gjera retten min til inkjes, døma meg skuldig, so du sjølv fær rett?
4  Hev du vel slik ein arm som Gud, og kann du dundra med ei røyst som hans?
5  Pryd deg med høgd og herredom, klæd deg i glans og herlegdom!
6  Lat so din vreide strøyma fram, og sjå på alle dei ovmodige og gjer dei mjuke!
7  Ja, sjå på alle dei ovmodige og bøyg dei ned, og trakka ned dei gudlause på flekken!
8  Gøym dei i moldi alle saman, bind deira andlet fast i myrkret!
9  Då skal eg prisa deg, eg og, for di di høgre hand kann hjelpa deg.
10  Sjå Behemot*, som eg hev skapt so vel som deg; plent som ein ukse et han gras.
11  Sjå for ei kraft i lendene, for styrke i hans bukmusklar!
12  Han strekkjer halen som ein seder; lårsenane er samantvinna.
13  Hans knokar er som koparrøyrer, hans bein som stenger utav jarn.
14  Han er det fremste av Guds verk; av skaparen fekk han sitt sverd*.
15  Fjelli gjev av seg fôr åt han, og alle villdyr leikar der.
16  Han kviler under lotusbuskor og ligg i livd av røyr og sev.
17  Lotusbuskor gjev han tak og skugge, og piletrei attmed bekken hegnar han.
18  Gjeng elvi strid - han ottast ikkje; trygg er han um so sjølve Jordan kjem fossande imot hans gap.
19  Tru nokon tek han so han ser det, og dreg ei snara gjenom nosi hans?
20  Tru du kann draga Leviatan* upp med krok og tvinga tunga hans med snøre?
21  Kann du få sett ei sevlina i nosi hans, bora ein krok igjenom kjaken hans?
22  Tru han vil beda mykje for seg eller tala mjuke ord til deg?
23  Tru han vil gjera samband med deg, so han vert trælen din for alltid?
24  Kann du vel leika med han liksom med ein fugl og halda han i band til gjenteborni dine?
25  Skal tru eit fiskarlag kann kjøpslå um han, stykkja han ut imillom kræmarane?
26  Kann du vel fylla hudi hans med spjot og like eins hans hovud med harpunar?
27  Ja, prøv å leggja hand på han! Den striden kjem du til å minnast og gjer det ikkje ein gong til!
28  Nei, den som vågar slikt, lid vonbrot; berre han ser han, stuper han i koll.
 
 
# Jobs bok 41
1  So djerv er ingen at han torer terga han; kven vågar då å reisa seg mot meg?
2  Kven gav meg noko fyreåt, so eg laut gjeva lika for det? Alt under himmelen er mitt.
3  Eg tegjer ikkje um hans lemer, hans styrke og hans vene bygnad.
4  Kven hev vel drege klædnaden hans av han? Kven vågar seg inn um hans doble tanngard?
5  Kven hev vel opna kjakedøri hans? Ikring hans tenner ligg det redsla.
6  Byrge er radene av skjoldar; attlaten er kvar ein med fast forsigling.
7  Tett ligg den eine innåt hin, og ingi luft slepp millom dei.
8  Den eine skjolden heng i hop med hin; dei grip uskiljande inn i kvarandre.
9  Ljos strålar fram kvar gong han nys, og augo er som kvarmane åt morgonroden.
10  Brandar fer ut or gapet hans, eldgneistar sprutar derifrå.
11  Or naseborone kjem røyk som or ein kjel med sev-eld under.
12  Hans ande kveikjer eld i kol, og logar stend ut or hans gap.
13  På halsen hans hev styrken bustad, og redsla hoppar fyre han.
14  Kjøtvalkane sit fast innåt, urikkande, som støypte på han.
15  Hjarta i han er fast som stein, ja, fast som understein i kverni.
16  Kjempor vert fælne når han ris; av redsla vert dei reint ifrå seg.
17  Um sverdet råmar han, so bit det ikkje på han, og ikkje langspjot, piler eller kastespjot.
18  Han aktar jarn som var det strå, og kopar nett som fauskeved.
19  Han flyr ikkje for bogesonen*; stein ifrå slyngja vert som halm for han.
20  Stridsklubbor reknar han for halm, han berre lær åt spjot som susar.
21  På buken sit det kvasse broddar, han lagar far i søyla som ein treskjeslede.
22  Han fær djupet til å koka som ei gryta, og havet til å skuma som ein salvekjel.
23  Stigen hans lyser etter han; djupet ser ut som det hev sylvhår.
24  På jord finst ingen ting som meistrar han; skapt er han til å vera utan reddhug.
25  Alt som er høgt, ser han i auga; han er ein konge yver alle stolte dyr.
 
 
# Jobs bok 42
1  Då svara Job Herren og sa:
2  Eg veit at allting maktast du; for deg er ingen plan umogleg.
3  Kven er vel han som gjer di rådgjerd myrk i fåvit? Difor: Um det eg ikkje hadde vit på, tala eg, um det som var for underfullt for meg, og som eg ikkje skyna.
4  Men høyr no du, so vil eg tala! So vil eg spyrja deg og du skal læra meg.
5  Eg hadde berre høyrt ei fråsegn um deg; no hev mitt auga fenge sjå deg.
6  Alt tek eg difor i meg att og tregar djupt i mold og oska.
7  Då no Herren hadde tala desse ordi til Job, sa han til Elifas frå Teman: Harmen min hev loga upp mot deg og dei tvo venene dine; for de hev ikkje tala rett um meg, soleis som Job, tenaren min.
8  Tak difor sju uksar og sju verar og gakk til Job, tenaren min, og ofra dei til brennoffer for dykk! Og Job, tenaren min, skal beda for dykk; berre hans bøner vil eg høyra, so eg ikkje gjer med dykk som de hev fortent, uvituge som de er; for de hev ikkje tala rett um meg, soleis som Job, tenaren min.
9  So gjekk Elifas frå Teman og Bildad frå Suah og Sofar frå Na'ama og gjorde so som Herren hadde sagt til dei; og Herren høyrde Jobs bøn.
10  Då no Job bad for venene sine, gjorde Herren ende på ulukka hans; og alt det Job hadde ått, gav Herren han tvifald att.
11  Og alle brørne hans kom til han, og like eins alle systerne hans og alle kjenningane han fyrr hadde havt, og dei åt med han i huset hans og synte han medynk og trøysta han for all ulukka som Herren hadde late koma yver han; og kvar av dei gav honom ein kesite* og ein gullring.
12  Og Herren velsigna den siste levetidi åt Job meir enn den fyrste*; han fekk fjortan tusund sauer og seks tusund kamelar og tusund par uksar og tusund asnor.
13  Og han fekk sju søner og tri døtter.
14  Den eine dotteri kalla han Jemima, den andre Kesia og den tridje Keren-Happuk.
15  Det fanst ikkje so vene kvinnor i heile landet som døtterne åt Job; og far deira let dei erva til liks med brørne deira.
16  Sidan levde Job hundrad og fyrti år og fekk sjå sine born og barneborn i fjorde leden.
17  Og Job døydde, gamal og mett av dagar.
 
 
# Salmenes bok 1
1  Sæl er den mann som ikkje gjeng i råd med ugudlege og ikkje stend på veg med syndarar og ikkje sit i sæte med spottarar,
2  men som hev si lyst i Herrens lov og grundar på hans lov dag og natt.
3  Han er lik eit tre som er planta ved rennande bekker, som gjev si frukt i si tid, og som lauvet ikkje visnar på; og alt det han gjer, hev han lukka med.
4  Ikkje so er det med dei ugudlege; men dei er lik agner, som vinden føykjer burt.
5  Difor skal dei ugudlege ikkje standa seg i domen, og syndarar ikkje i samlingi av dei rettferdige.
6  For Herren kjenner vegen dei rettferdige fer, men den vegen dei ugudlege fer, gjeng til grunns.
 
 
# Salmenes bok 2
1  Kvi ståkar heidningane, og kvi stilar folki på fåfengt verk?
2  Kongane på jordi reiser seg, og fyrstane legg råd saman imot Herren og den han hev salva:
3  Lat oss slita sund deira band og kasta deira tog av oss!
4  Han som tronar i himmelen, lær, Herren spottar dei.
5  So talar han til dei i sin vreide, og i sin harm skræmer han dei:
6  Og eg hev då sett inn min konge på Sion, mitt heilage fjell!
7  Eg vil kunngjera ei rådgjerd: Herren sa til meg: Du er min son, eg hev født deg i dag.
8  Krev av meg, so vil eg gjeva deg heidningane til arv og endane av jordi til eiga.
9  Du skal knasa dei med jarnstav; som kruskjerald skal du smuldra dei.
10  Og no, de kongar, far visleg fram! Lat dykk segja, de domarar på jordi!
11  Ten Herren med age, og fagna dykk med otte!
12  Kyss* sonen, so han ikkje skal verta vreid, og de ganga til grunns på vegen! For hans vreide kunde lett kveikjast. Sæle er alle dei som flyr til han**!
 
 
# Salmenes bok 3
1  Ein salme av David, då han flydde for Absalom, son sin.
2  Herre, kor mange mine fiendar er! Mange reiser seg imot meg.
3  Mange segjer til mi sjel: Det finst ikkje frelsa for han hjå Gud. Sela*.
4  Men du, Herre, er ein skjold ikring meg, mi æra og den som lyfter mitt hovud.
5  Eg ropa høgt til Herren, og han svara meg frå sitt heilage fjell. Sela.
6  Eg la meg ned og sovna, eg vakna upp; for Herren held meg uppe.
7  Eg ottast ikkje for ti tusund av folk, som hev lægra seg imot meg rundt ikring.
8  Statt upp, Herre, frels meg, min Gud! For du hev slege alle mine fiendar på kinni, du hev knasa tennene på dei ugudlege.
9  Herren høyrer frelsa til. Lat di velsigning vera yver ditt folk! Sela.
 
 
# Salmenes bok 4
1  Til songmeisteren, med strengleik; ein salme av David.
2  Når eg ropar, so svara meg, du Gud som er rettferd! I trengsla hev du gjeve meg rom hev høyrt mitt gråtmål.
3  De velduge menn! Kor lenge skal mi æra vera til spott? Kor lenge vil de elska fåfengd, fara etter lygn? Sela.
4  Vit då at Herren hev kåra seg ein som er gudleg! Herren høyrer når eg ropar til han.
5  Harmast, men synda ikkje! Tenk etter i dykkar hjarta på lægjet dykkar og ver stille! Sela.
6  Ber fram rettferds offer, og set dykkar lit til Herren!
7  Mange segjer: Kven vil syna oss noko godt? Lyft du yver oss ljoset frå di åsyn, Herre!
8  Du hev gjeve meg større gleda i mitt hjarta enn dei hev når deira korn og vin fell rikleg.
9  I fred vil eg både leggja meg ned og sovna; for du, Herre, let meg einsaman bu i trygd.
 
 
# Salmenes bok 5
1  Til songmeisteren, til Nehilot*; ein salme av David.
2  Vend øyra til mine ord, Herre, gjev gaum etter min tanke!
3  Lyd til mitt naudrop, min konge og min Gud! For til deg bed eg.
4  Herre, um morgonen høyre du mi røyst; um morgonen legg eg mi sak fram for deg og ventar.
5  For du er ikkje ein Gud som hev hugnad i ugudleg åtferd; den vonde fær ikkje bu hjå deg.
6  Dei ovmodige fær ikkje stiga fram for dine augo; du hatar alle som gjer urett.
7  Du let dei som talar lygn, ganga til grunns; den blodgjeruge og falske mann styggjest Herren ved.
8  Men eg gjeng ved di store miskunn inn i ditt hus, eg kastar meg på kne framfor ditt heilage tempel med otte for deg.
9  Herre, leid meg ved di rettferd for mine motstandarar skuld, jamna din veg for mi åsyn!
10  For det finst ikkje sanning i deira munn; det indre i dei er tyning; strupen deira er ei opi grav; tunga si gjer dei hål.
11  Døm dei skuldige, Gud! Lat dei falla for sine eigne meinråder, støyt dei ned for deira mange misgjerningar! For dei set seg upp mot deg.
12  Då skal dei gleda seg alle som flyr til deg; til æveleg tid skal dei fagna seg høgt, og du skal verna um dei; og dei som elskar ditt namn, skal frygda seg i deg.
13  For du, Herre, velsignar den rettferdige; du vernar han med nåde som med ein skjold.
 
 
# Salmenes bok 6
1  Til songmeisteren, med strengleik, etter Sjeminit*; ein salme av David.
2  Herre, refs meg ikkje i din vreide og tukta meg ikkje i din harm!
3  Ver meg nådig, Herre! for eg er burtvisna. Læk meg, Herre! for mine bein er forfærde,
4  og mi sjel er storleg skjelvredd; og du, Herre, kor lenge?
5  Vend deg um att, Herre, fria ut mi sjel, frels meg for di miskunn skuld!
6  For i dauden kjem ingen deg i hug; kven vil prisa deg i helheimen?
7  Eg er trøytt av mine sukkar; eg bløyter mi seng kvar natt, med mine tåror væter eg mitt lægje.
8  Mitt auga er upptært av hugverk; det er gamalt vorte for alle mine fiendar skuld.
9  Vik ifrå meg, alle de som gjer urett! For Herren
10  Herren hev høyrt mi naudbeding, Herren tek imot mi bøn.
11  Alle mine fiendar skal verta skjemde og storleg forfærde; dei skal vika attende, verta skjemde i ein augneblink.
 
 
# Salmenes bok 7
1  Ein sjiggajon* av David, som han song for Herren på grunn av benjaminiten Kus' ord.
2  Herre, min Gud! Eg flyr til deg; frels meg frå alle mine forfylgjarar og berga meg,
3  so ikkje fienden som ei løva skal riva sund mi sjel, brjota sund, og det er ingen som bergar!
4  Herre, min Gud! Dersom eg hev gjort dette, dersom det er urett i mine hender,
5  dersom eg hev lønt den med vondt som heldt fred med meg, og plundra den som var min fiende utan årsak,
6  so lat fienden forfylgja mi sjel og nå henne att og trakka mitt liv til jordi og leggja mi æra* i moldi! Sela.
7  Statt upp, Herre, i din vreide, reis deg mot ofsen hjå fiendane mine, og vakna upp til hjelp for meg, du som hev gjeve påbod um dom!
8  Lat samlingi av folkeslagi standa rundt ikring deg, og far upp att yver dei til det høge!
9  Herren held dom yver folki. Døm meg, Herre, etter mi rettferd og etter den uskyld som er hjå meg!
10  Lat då vondskapen hjå dei ugudlege få ende, og lat den rettferdige standa stødt! For du er den som prøver hjarto og nyro, ein rettferdig Gud.
11  Min skjold er hjå Gud, han frelser dei som er ærlege i hjarta.
12  Gud er ein rettferdig domar, og ein Gud som harmast kvar dag.
13  So framt han* ikkje vender um, so kvesser han** sitt sverd, spenner sin boge og gjer han ferdig
14  og legg banevåpen til rettes imot han; sine piler gjer han brennande.
15  Sjå, han* skal til å føda misgjerning; han er umhender med ulukka og føder lygn.
16  Ei grav hev han grave og hola ut; men han fell i den grefti han gjorde.
17  Den ulukka han emna på, kjem att yver hans hovud, og yver hans eigen kvervel fell hans valdsverk ned.
18  Eg vil prisa Herren etter hans rettferd og lovsyngja namnet åt Herren den Høgste.
 
 
# Salmenes bok 8
1  Til songmeisteren, etter Gittit*; ein salme av David.
2  Herre, vår Herre, kor herleg ditt namn er yver all jordi, du som hev breidt din prydnad ut yver himmelen!
3  Av munnen på småborn og sogborn hev du grunnfest ei makt for dine motstandarar skuld, so du kann tagga fienden og den hemngjeruge.
4  Når eg ser din himmel, det verk av dine fingrar, månen og stjernone, som du hev skapt,
5  kva er då eit menneske, at du kjem han i hug, og eit menneskebarn, at du ser til han!
6  Du gjorde han lite lægre enn Gud; med æra og herlegdom krynte du han.
7  Du sette han til herre yver dei verk dine hender gjorde, allting la du under hans føter:
8  sauer og uksar, alle i hop, og jamvel dei ville dyr i marki,
9  fuglen under himmelen og fisken i havet, alt det som ferdast på havsens stigar.
10  Herre, vår Herre, kor herleg ditt namn er yver all jordi!
 
 
# Salmenes bok 9
1  Til songmeisteren, etter Mutlabbén*; ein salme av David.
2  Eg vil lova Herren av alt mitt hjarta, eg vil kunngjera alle dine under.
3  Eg vil gleda og fagna meg i deg, eg vil lovsyngja ditt namn, du Høgste,
4  av di mine fiendar vik attende, dei snåvar og gjeng til grunns for di åsyn.
5  For du hev ført fram min rett og mi sak, du hev sett deg på domstolen som rettferdig domar.
6  Du hev aga heidningane, øydt ut dei ugudlege, stroke ut deira namn æveleg og alltid.
7  Husi åt fiendane er lagde i røys for all tid, byane hev du støytt ned til grunns, deira minne, det hev døytt ut.
8  Men Herren tronar til æveleg tid, han hev reist sin stol til doms,
9  og han dømer jordriket med rettferd, segjer dom yver folki med rettvisa.
10  Og Herren er ei borg for den som er trælka, ei borg i dei tider han er i trengd.
11  Og dei som kjenner ditt namn, set si lit til deg; for du forlet ikkje dei som søkjer deg, Herre!
12  Syng lovsong til Herren som bur på Sion, kunngjer millom folki hans store gjerningar!
13  For han som hemner blod, kjem dei arme i hug, han gløymer ikkje deira skrik.
14  Ver meg nådig, Herre! Sjå kva eg må lida av dei som hatar meg, du som lyfter meg upp frå daudens portar,
15  so eg kann kunngjera all din pris i portane åt Sions dotter, fagna meg i di frelsa.
16  Heidningane er sokne i den gravi dei grov; deira fot er fanga i det garnet dei løynde.
17  Herren hev gjort seg kjend, han hev halde dom; han fangar den ugudlege i det verket hans eigne hender gjorde. Higgajon*. Sela.
18  Dei ugudlege skal fara ned til helheimen, alle heidningane, som gløymer Gud.
19  For den fatige vert ikkje gløymd for all tid, voni åt dei spaklyndte ikkje spillt i all æva.
20  Statt upp, Herre! Lat ikkje menneske få makt, lat heidningane verta dømde for di åsyn!
21  Set redsla i dei, Herre! Lat heidningane kjenna at dei er menneske! Sela.
 
 
# Salmenes bok 10
1  Herre, kvi stend du so langt undan, løyner di åsyn dei tider me er i trengd?
2  Ved ovmodet hjå den ugudlege illhugast dei arme; dei vert fanga i dei meinråder han hev tenkt upp.
3  For den ugudlege rosar det hans sjel lyster, og den vinnekjære byd farvel og spottar Herren.
4  Den ugudlege set nosi høgt og segjer: Han heimsøkjer ikkje. Det er ingen Gud til, det er alle hans tankar.
5  Hans vegar lukkast alle tider; langt burte frå han i det høge er dine domar; alle sine motstandarar - dei blæs han åt.
6  Han segjer i sitt hjarta: Eg skal ikkje verta rikka, frå ættled til ættled kjem eg ikkje i ulukka.
7  Hans munn er full av forbanning og av svik og vald; under hans tunga er tjon og ulukka.
8  Han ligg på lur ved gardane, på løynlege stader myrder han den saklause, hans augo speiar etter stakkaren.
9  Han lurer i løyne som løva i si kjørr, han lurer etter å gripa den arme; han grip den arme, med di han dreg han inn i sitt garn.
10  Han luter seg, duvar seg ned, og stakkaren fell for hans sterke klør.
11  Han segjer i sitt hjarta: Gud hev gløymt det, han hev løynt si åsyn, han ser det aldri.
12  Statt upp, Herre! Gud, lyft upp di hand, gløym ikkje dei arme!
13  Kvi skal den ugudlege vanvyrda Gud og segja i sitt hjarta: Du heimsøkjer ikkje?
14  Du hev set det; for du skodar naud og hjartesorg til å leggja dei i di hand; til deg yvergjev den verjelause si sak, du er ein hjelpar for dei farlause.
15  Slå armen sund på den ugudlege, og den vonde - heimsøk hans gudløysa, so du ikkje finn henne meir!
16  Herren er konge æveleg og alltid; heidningane vert øydde ut or hans land!
17  Herre, du høyrer ynsket frå dei arme. Du styrkjer deira hjarta, du vender øyra ditt til
18  og gjev den som er farlaus og trælka, sin rett. Ikkje lenger skal mennesket, som er av jordi, halda fram med å skræma.
 
 
# Salmenes bok 11
1  Til songmeisteren; av David. Til Herren flyr eg inn; kor kann de då segja til mi sjel: Fly til dykkar fjell som ein fugl?
2  For sjå, dei ugudlege spenner bogen, dei legg si pil på strengen og vil skjota i myrkret på dei ærlege i hjarta.
3  Når grunnvollane vert nedrivne, kva kann då den rettferdige gjera?
4  Herren er i sitt heilage tempel, Herrens kongsstol er i himmelen, hans augo skodar, ein blink av hans augo prøver mannsborni.
5  Herren prøver den rettferdige; men den ugudlege og den som elskar vald, hatar hans sjel.
6  Han let snaror regna ned på dei ugudlege; eld og svovel og glodheit vind vert dei tilmælt i deira staup.
7  For Herren er rettferdig, han elskar rettferd; på den ærlege ser hans åsyn.
 
 
# Salmenes bok 12
1  Til songmeisteren, etter Sjeminit*; ein salme av David.
2  Frels, Herre! For dei gudlege er burte, dei trufaste finst ikkje meir millom mannsborni.
3  Lygn talar dei, kvar med sin næste, med smeikjande lippor; med tvihuga hjarta talar dei.
4  Herren rydje ut alle smeikjande lippor, den tunga som talar store ord,
5  dei som segjer: Ved vår tunga skal me sigra; våre lippor er med oss, kven er herre yver oss?
6  Etter di dei arme fer ille, og dei fatige sukkar, vil eg no reisa meg, segjer Herren; eg vil hjelpa dei til frelsa som stundar deretter.
7  Herrens ord er reine ord, liksom sylv som er reinsa i ei deigla i jordi, sju gonger skirt.
8  Du, Herre, vil vara dei, du vil verna dei mot denne ætti for all tid.
9  Rundt um sviv dei ugudlege ikring, når nidingskap vert sett høgt hjå mannsborni.
 
 
# Salmenes bok 13
1  Til songmeisteren; ein salme av David.
2  Kor lenge, Herre, vil du allstødt gløyma meg? Kor lenge vil du løyna di åsyn for meg?
3  Kor lenge skal eg hysa sorger i mi sjel, hugverk i mitt hjarta heile dagen? Kor lenge skal min fiende høgmodast yver meg?
4  Sjå hit, svara meg, Herre min Gud! Lys upp mine augo, so eg ikkje skal sovna inn i dauden,
5  so min fiende ikkje skal segja: Eg vann yver han, so mine motstandarar ikkje skal fagna seg når eg fell.
6  Men eg set mi lit til di miskunn, mitt hjarta skal fagna seg i di frelsa; eg vil lovsyngja Herren, for han hev gjort vel imot meg.
 
 
# Salmenes bok 14
1  Til songmeisteren; av David. Dåren segjer i sitt hjarta: Det er ingen Gud til. Vonde og styggelege er deira gjerningar; det er ingen som gjer godt.
2  Herren skodar ned frå himmelen på mannsborni og vil sjå um det finst nokon vitug, nokon som søkjer Gud.
3  Dei er alle avvikne, dei er utskjemde alle saman; det finst ingen som gjer godt, det finst ikkje ein einaste.
4  Håttar dei då ikkje, alle dei som gjer urett, som er mitt folk, liksom dei et brød? På herren kallar dei ikkje.
5  Då vert dei storleg redde; for Gud er hjå den rettferdige ætt.
6  Den arme manns råd må de gjerne gjera til skammar; for Herren er hans tilhygge.
7  Å, gjev det frå Sion må koma frelsa for Israel! Når Herren gjer ende på sitt folks fangekår, då skal Jakob fagna seg, Israel gleda seg.
 
 
# Salmenes bok 15
1  Ein salme av David. Herre, kven skal vera gjest i ditt tjeld? Kven skal bu på ditt heilage fjell?
2  Den som ferdast ulastande og gjer rettferd og talar sanning i sitt hjarta,
3  som ikkje baktalar med si tunga, som ikkje gjer sin næste noko vondt og ikkje fører skam yver den som stend han nær,
4  den som ser med vanvyrdnad på den gudlause, men ærar dei som ottast Herren, som sver til sin eigen skade og ikkje bryt sin eid,
5  den som ikkje låner sine pengar ut for renta* og ikkje tek mutor imot den saklause. Den som gjer dette, skal i all æva ikkje verta rikka.
 
 
# Salmenes bok 16
1  Ein miktam* av David. Vara meg, Gud! for eg flyr til deg.
2  Eg segjer til Herren: Du er min Herre; eg hev inkje godt utan deg -
3  med di eg held meg til dei heilage som er i landet, og dei herlege som eg hev all min hugnad i.
4  Mange sorger skal dei hava som byter åt seg andre*; eg vil ikkje renna ut deira** drykkoffer av blod og ikkje taka deira namn på mine lippor***.
5  Herren er min tilmælte deil og mitt staup; du gjer min lut herleg.
6  Ein lut er meg tilfallen som er av dei huglege, ja, ein arv som eg finn fager.
7  Eg vil lova Herren som gav meg råd; endå um nætene minner mine nyro meg um det.
8  Eg set alltid Herren framfyre meg; for han er ved mi høgre hand, eg skal ikkje verta rikka.
9  Difor gled mitt hjarta seg, og mi æra* fagnar seg; ja, ogso mitt kjøt skal bu i trygd.
10  For du vil ikkje yverlata mi sjel til helheimen, du vil ikkje lata din heilage sjå undergang.
11  Du vil kunngjera meg livsens veg; ei nøgd med gleda er for di åsyn, fagnad ved di høgre hand til æveleg tid.
 
 
# Salmenes bok 17
1  Ei bøn av David. Herre, høyr på rettvis sak, lyd etter mitt rop, vend øyra til mi bøn frå sviklause lippor!
2  Lat min rett ganga ut frå di åsyn, dine augo skoda kva rett er!
3  Du hev prøvt mitt hjarta, gjesta det um natti, du hev ransaka meg, du fann ingen ting; min munn vik ikkje av frå mine tankar.
4  Mot det som menneske hev gjort meg, hev eg etter ordet frå dine lippor teke meg i vare for valdsmanns stigar.
5  Mine fet heldt seg stødt til dine farvegar, mine steg var ikkje utstøde.
6  Eg ropar til deg, for du svarar meg, Gud! Halla øyra ditt til meg, høyr mitt ord!
7  Vis miskunn med underfulle verk, du som med di høgre hand frelser dei som flyr til deg, frå dine motstandarar!
8  Vakta meg som din augnestein, gøym meg i skuggen av dine venger
9  for dei ugudlege som øydelegg meg, mine fiendar til dauden, som kringset meg!
10  Dei let sitt feite hjarta att, med sin munn talar dei i ovmod.
11  Kvar me gjeng, kringgjeng dei meg no; sine augo set dei på å støyta meg ned til jordi.
12  Han er lik ei løva som stundar etter å riva sund, og ei ungløva som ligg i løyne.
13  Statt upp, Herre, stig fram imot han, støyt han ned, frels mi sjel frå den ugudlege med ditt sverd,
14  frå menneski med di hand, frå menneski av denne verdi, som hev sin lut i dette liv, og som du fyller buken på med dine skattar, dei som er rike på søner og let sine leivner etter seg til sine born!
15  Eg skal i rettferd skoda di åsyn, eg skal, når eg vaknar, mettast av din skapnad.
 
 
# Salmenes bok 18
1  Til songmeisteren; av David, Herrens tenar, som førde fram for Herren ordi i denne songen den dagen då Herren hadde frelst han frå alle fiendane hans og frå Saul.
2  Og han sa: Herre, eg hev deg hjarteleg kjær, min styrke!
3  Herren er min berggrunn og mi festning og min frelsar; min Gud er mitt berg, som eg flyr til, min skjold og mitt frelse-horn, mi borg.
4  Eg kallar på Herren som er høglova, og vert frelst frå mine fiendar.
5  Daudsens reip var spent um meg, og straumar av vondskap skræmde meg.
6  Helheims reip var snørde um meg, daudsens snaror fanga meg.
7  I mi trengsla kalla eg på Herren, og eg ropa til min Gud; han høyrde frå sitt tempel mi røyst, og mitt skrik nådde fram for han, til hans øyro.
8  Då ristest jordi og skok seg, og grunnvollane i fjelli skalv og ristest, for han var harm.
9  Røyk steig upp or hans nase, og eld frå hans munn åt um seg; glør loga ut frå han.
10  Han lægde himmelen og steig ned, og det var kolmyrker under hans føter.
11  Han for fram på kjerubar og flaug, han sveiv på vengene åt vinden.
12  Og han gjorde myrker til sitt skyle, til åklæde rundt ikring seg, myrke vatn, tjukke skyer.
13  Frå glansen for hans andlet for hans skyer fram, hagl og gloande kol.
14  Herren tora i himmelen, den Høgste let røysti si ljoda, hagl og gloande kol.
15  Han sende ut sine piler og spreidde dei* ikring - eldingar i mengd og fortulla dei.
16  Djupålane i vatni kom til synes, grunnvollane i jordi vart berrsynte ved ditt trugsmål, Herre, ved andepusten frå din nase.
17  Han rette ut handi frå høgdi og greip meg; han drog meg upp or store vatn.
18  Han frelste meg frå min mektige fiende, frå mine hatarar; for dei var meg for sterke.
19  Dei for imot meg på min motgangs dag; men Herren vart min studnad.
20  Han førde meg ut i vidt rom; han frelste meg, for han hadde hugnad i meg.
21  Herren gjorde med meg etter mi rettferd, han lønte meg etter reinleiken i mine hender.
22  For eg tok vare på Herrens vegar, fall ikkje i vondskap frå min Gud.
23  For alle hans lover hadde eg for auga, bodordi hans støytte eg ikkje ifrå meg,
24  og eg var ulastande for han og tok meg i vare for mi synd.
25  Og Herren lønte meg etter mi rettferd, etter reinleiken i mine hender for hans augo.
26  Mot den godlyndte syner du deg godlyndt, mot den rettvise mannen syner du deg rettvis,
27  mot den reine syner du deg rein, mot den rangsnudde gjer du deg rang.
28  For du frelser arme folk og tvingar høge augo ned.
29  For du let mi lampa lysa klårt; Herren min Gud gjer mitt myrker bjart.
30  For ved deg renner eg mot fiendeflokkar, ved min Gud spring eg yver murar.
31  Gud, ulastande er hans veg; Herrens ord er skirt, han er ein skjold for alle dei som flyr til han.
32  For kven er Gud forutan Herren, og kven er eit berg utan vår Gud?
33  Den Gud som gyrder meg med kraft og gjer vegen jamn for meg,
34  som gjev meg føter liksom hindane og set meg upp på mine høgder,
35  som lærer upp mine hender til strid, so mine armar spenner koparbogen.
36  Du gjev meg di frelsa til skjold, di høgre hand styd meg, og di småminking gjer meg stor.
37  Du gjer vidt rom for mine steg under meg, og mine oklo vaggar ikkje.
38  Eg elter mine fiendar og når dei att, og eg vender ikkje um fyrr eg hev gjort ende på dei.
39  Eg slær dei i knas, so dei vinn ikkje reisa seg; dei fell under føtene mine.
40  Du gyrder meg med kraft til striden; du bøygjer mine motmenner under meg.
41  Mine fiendar let du snu ryggen til meg, dei som hatar meg, ryd eg ut.
42  Dei ropar, men der er ingen frelsar - til Herren, men han svarar dei ikkje.
43  Eg smuldrar dei som dust for vinden; som søyla på gatone slær eg dei ut.
44  Du frelser meg frå folke-stridar; du set meg til hovud for heidningar; folk som eg ikkje kjenner, tener meg.
45  Ved gjetordet um meg lovar dei meg lydnad; framande folk smeikjer for meg.
46  Framande folk visnar av og gjeng skjelvande ut or sine borger.
47  Herren lever, og lova er han, mitt berg, upphøgd er min Frelse-Gud,
48  den Gud som gjev meg hemn og legg folkeslag under meg,
49  som frelser meg frå mine fiendar; ja, yver mine motmenner lyfter du meg høgt, frå valdsmannen bergar du meg.
50  Difor vil eg prisa deg millom heidningane, Herre, og lovsyngja ditt namn.
51  Han gjer frelsa stor for sin konge og gjer miskunn mot den han hev salva, mot David og hans ætt til æveleg tid.
 
 
# Salmenes bok 19
1  Til songmeisteren; ein salme av David.
2  Himlane fortel Guds æra, og kvelven forkynner kva hans hender hev gjort.
3  Ein dag let sin tale strøyma ut til den andre, og ei natt forkynner den andre sin kunnskap.
4  Der er ikkje tale, der er ikkje ord; deira røyst* vert ikkje høyrd.
5  Ut yver all jordi gjeng deira mælesnor*, og til heimsens ende deira ord. Åt soli hev han sett eit tjeld på dei.
6  Og ho er lik ein brudgdom som gjeng ut or sin kove, gled seg som ei kjempa til å renna sitt skeid.
7  Frå enden av himmelen er hennar utgang, og hennar umlaup til andre enden av han, og ingen ting er duld for hennar hete.
8  Herrens lov er fullkomi, ho kveikjer sjeli; Herrens vitnemål er trufast, det gjer den einfalde vis.
9  Herrens fyresegner er rette, dei gled hjarta; Herrens bodord er reint, det lyser upp augo.
10  Herrens age er rein, han stend æveleg ved lag; Herrens lover er sanning, dei er rettferdige alle saman.
11  Dei er kostelegare enn gull, ja fint gull i mengd, og søtare enn honning, ja honning som dryp or vokskakone.
12  Din tenar vert ogso påmint ved dei; den som held dei, hev stor løn.
13  Kven merkar kor tidt han fer vilt? Forlat meg mine løynlege brester!
14  Haldt og din tenar frå skamlege synder, lat dei ikkje få makt yver meg! So vert eg ulastande og utan skuld for store misgjerningar.
15  Lat talen i min munn og tanken i mitt hjarta vera til hugnad for di åsyn, Herre, du mitt berg og min atterløysar!
 
 
# Salmenes bok 20
1  Til songmeisteren; ein salme av David.
2  Herren bønhøyre deg på trengsledagen, namnet åt Jakobs Gud berge deg!
3  Gjev han må senda deg hjelp frå heilagdomen og stydja deg frå Sion!
4  Gjev han må minnast alle dine matoffer og finna ditt brennoffer godt. Sela.
5  Han gjeve deg etter ditt hjarta og fullføre alle dine råder!
6  Gjev me fekk fagna oss ved di frelsa og lyfta sigermerket i vår Guds namn! Herren uppfylle alle dine bøner!
7  No veit eg at Herren frelser den han hev salva; han svarar han frå sin heilage himmel med frelsande storverk av si høgre hand.
8  Hine prisar vogner, hine prisar hestar, men me prisar namnet åt Herren vår Gud.
9  Dei sig i kne og fell, men me stend og held oss uppe.
10  Herre, frels! Kongen svare oss den dag me ropar!
 
 
# Salmenes bok 21
1  Til songmeisteren; ein salme av David.
2  Herre! Kongen gled seg yver di makt, og kor høgt han fagnar seg yver di frelsa!
3  Det hans hjarta ynskte, hev du gjeve han, og ikkje neitta han det hans lippor bad um. Sela.
4  For du kom han til møtes med velsigning og lukka; du sette ei kruna av gull på hans hovud.
5  Han bad deg um livet; du gav han det, eit langt liv, æveleg og alltid.
6  Stor er hans æra ved di frelsa; høgd og heider legg du på han.
7  For du set han til velsigning for alle tider, du hugnar han med gleda for di åsyn.
8  For kongen set si lit til Herren, og ved miskunn frå den Høgste skal han ikkje verta rikka.
9  Di hand skal finna alle dine fiendar, di høgre hand skal finna dei som hatar deg.
10  Du skal gjera dei som ein gloande omn når du viser di åsyn; Herren skal tyna dei i sin vreide, og eld skal øyda dei.
11  Deira frukt skal du rydja ut av jordi, og deira avkjøme millom mannsborni.
12  For dei hev stila på vondt imot deg, dei hev lagt upp meinråder; dei skal ingen ting maktast.
13  For du skal få dei til å snu ryggen til; med dine bogestrenger siktar du på deira andlet.
14  Reis deg, Herre, i di makt! Me vil lovsyngja og prisa ditt storverk.
 
 
# Salmenes bok 22
1  Til songmeisteren etter "Morgonrodens hind"*; ein salme av David.
2  Min Gud! Min Gud! Kvi hev du forlate meg? Dei ord eg skrik ut, er langt burte frå mi frelsa.
3  Min Gud! Eg ropar um dagen, og du svarar meg ikkje, og um natti, og eg fær ikkje tegja.
4  Og du er då heilag, du som tronar yver Israels lovsongar.
5  På deg leit våre feder; dei leit på deg, og du berga dei.
6  Til deg ropa dei og slapp undan; på deg leit dei og vart ikkje til skammar.
7  Men eg er ein makk og ikkje ein mann, ei spott for menneske og vanvyrd av folk.
8  Alle som ser meg, spottar meg, rengjer munnen, rister på hovudet og segjer:
9  Legg det på Herren! Han skal berga han, han skal fria han ut, sidan han hev hugnad i han.
10  Ja, du er den som drog meg fram frå morslivet, som let meg kvila trygt ved morsbrjostet.
11  På deg er eg kasta frå morslivet; frå morsfanget er du min Gud.
12  Ver ikkje langt burte frå meg! for trengsla er nær, og det finst ingen hjelpar.
13  Sterke uksar ringar meg inne, Basans stutar kringset meg.
14  Dei spilar upp sitt gap imot meg som ei flengjande og burande løva.
15  Eg er runnen ut som vatn, og alle mine bein skilst frå kvarandre; mitt hjarta er som voks, det smeltar inst i mitt liv.
16  Mi kraft er uppturka som eit krusbrot, mi tunga kleimer seg til gomen, og du legg meg ned i daudens dust.
17  For hundar hev sanka seg um meg, ein hop av illmenne hev kringsett meg; dei hev gjenombora mine hender og mine føter.
18  Eg kann telja alle mine bein; dei skodar til, dei som ser på meg med lyst.
19  Dei skifter klædi mine millom seg og kastar lut um kjolen min.
20  Men du, Herre, ver ikkje langt burte, du min styrke, skunda deg å hjelpa meg!
21  Fria mi sjel frå sverdet, mitt einaste* frå hundevald!
22  Frels meg frå løvegap, og frå villukse-horn - du bønhøyrer meg!
23  Eg vil kunngjera ditt namn for mine brør, midt i lyden vil eg lova deg.
24  De som ottast Herren, lova han, all Jakobs ætt, æra han, og hav age for han, all Israels ætt!
25  For han hev ikkje vanvyrdt og ikkje stygst ved ein armings armodsdom og ikkje løynt si åsyn for han; men då han ropa til han, høyrde han.
26  Frå deg kjem min lovsong i ein stor lyd; eg vil halda mine lovnader for deira augo som ottast han.
27  Dei spaklyndte skal eta og verta mette; dei som søkjer Herren, skal lova han; hjarta dykkar leve til æveleg tid!
28  Alle endane av jordi skal koma det i hug og venda um til Herren, og alle folke-ætter skal tilbeda for di åsyn.
29  For riket høyrer Herren til, og han råder yver folkeslagi.
30  Alle rikmenn på jordi skal eta og tilbeda; for hans åsyn skal dei bøygja kne alle dei som stig ned i moldi, og den som ikkje kann halda si sjel i live.
31  Etterkomarane skal tena han; det skal verta fortalt um Herren til den ætti som kjem.
32  Dei skal koma og kunngjera hans rettferd for det folk som vert født, at han hev gjort det.
 
 
# Salmenes bok 23
1  Ein salme av David. Herren er min hyrding, det vantar meg ingen ting.
2  Han fører meg til læger på grøne engjar; han leider meg til vatn der eg finn kvila.
3  Han kveikjer mi sjel, han fører meg på rettferds stigar for sitt namn skuld.
4  Endå um eg skulde ganga i daugeskuggens dal, so ottast eg ikkje for noko vondt; for du er med meg, din kjepp og din stav dei trøystar meg.
5  Du dukar bord åt meg framfor augo på mine fiendar, du salvar mitt hovud med olje; det fløder yver mitt staup.
6  Berre lukka og miskunn skal fylgja meg alle mine levedagar, og eg skal bu i Herrens hus i ævelengd.
 
 
# Salmenes bok 24
1  Av David, ein salme. Jordi høyrer Herren til - og alt det som fyller henne, jordriket og dei som bur der.
2  For han hev grunnlagt henne på hav og grunnfest henne på strøymande vatn.
3  Kven skal stiga upp på Herrens fjell, og kven skal standa på hans heilage stad?
4  Den som hev skuldlause hender og reint hjarta, som ikkje hev vendt sin hug til lygn og ikkje svore med svik.
5  Han skal få velsigning frå Herren og rettferd frå Gud, sin frelsar.
6  Dette er deira ætt som spør etter han, dei som søkjer di åsyn, Jakobs born. Sela.
7  De portar, lyft upp dykkar hovud, ja lyft dykk upp, de ævelege dører, so kongen den herlege kann koma inn!
8  Kven er kongen den herlege? Herren sterk og veldig, Herren veldig i strid.
9  De portar, lyft upp dykkar hovud, ja lyft dykk upp, de ævelege dører, so kongen den herlege kann koma inn!
10  Kven er då kongen den herlege? Herren, allhers Gud, han er kongen den herlege. Sela.
 
 
# Salmenes bok 25
1  Av David. Herre, til deg lyfter eg mi sjel.
2  Min Gud, til deg hev eg sett mi lit; lat meg ikkje verta til skammar, lat ikkje mine fiendar gilda seg yver meg!
3  Ja, ingen av dei som ventar på deg, skal verta til skammar; men dei skal verta til skammar som utan årsak bryt si tru.
4  Herre, lat meg kjenna dine vegar, lær meg dine stigar!
5  Leid meg fram i din truskap og lær meg! for du er min Frelse-Gud, på deg ventar eg all dagen.
6  Herre, kom i hug di miskunn og dine nådeverk! for dei er frå æveleg tid.
7  Kom ikkje i hug min ungdoms synder og mine misgjerningar! Kom meg i hug etter di miskunn for din godhug skuld, Herre!
8  Herren er god og rettvis; difor lærer han syndar vegen.
9  Han leider dei spaklyndte i det som rett er, og lærer dei spaklyndte sin veg.
10  Alle Herrens stigar er miskunn og truskap mot dei som held hans pakt og hans vitnemål.
11  For ditt namn skuld, Herre, forlat meg mi misgjerning! for ho er stor!
12  Kven er den mann som ottast Herren? Honom lærer han den veg han skal velja.
13  Hans sjel skal stødt bu i sæla, og hans avkjøme skal erva landet.
14  Herren hev samlag med dei som ottast han, og hans pakt skal verta kunngjord for dei.
15  Mine augo er stendigt vende til Herren, for han dreg mine føter ut or garnet.
16  Vend deg til meg og ver meg nådig! for eg er einsleg og arm.
17  Min hjarteverk hev dei* gjort stor; før meg ut or mine trengslor!
18  Sjå min armodsdom og mi møda, og forlat meg alle mine synder!
19  Sjå mine fiendar, dei er mange, og dei hatar meg med rettlaust hat.
20  Vara mi sjel og berga meg, lat meg ikkje verta til skammar! for eg flyr til deg.
21  Lat uskyld og ærlegdom verja meg! for eg ventar på deg.
22  Å Gud, løys Israel ut or alle sine trengslor!
 
 
# Salmenes bok 26
1  Av David. Hjelp meg til min rett, Herre! for eg hev fare fram i mi uskyld, og til Herren hev eg sett mi lit uruggeleg.
2  Prøv meg, Herre, og røyn meg, ransaka mine nyro og mitt hjarta!
3  For di miskunn er for mine augo, og eg ferdast i din truskap.
4  Eg sit ikkje saman med ljugarar og gjeng ikkje inn hjå fule folk.
5  Eg hatar samkoma av illmenne, og hjå dei ugudlege sit eg ikkje.
6  Eg tvær mine hender i uskyld og vil gjerne ferdast um ditt altar, Herre,
7  til å kveda lydt med lovsongs røyst og fortelja um alle dine under.
8  Herre, eg elskar di husvist, den stad der din herlegdom bur.
9  Riv ikkje mi sjel burt med syndarar eller mitt liv med blodgjeruge menner,
10  som hev skamgjerd i sine hender og si høgre hand full av mutor!
11  Men eg fer fram i mi uskyld; løys meg ut og ver meg nådig!
12  Min fot stend på slettlende; i samlingane skal eg lova Herren.
 
 
# Salmenes bok 27
1  Av David. Herren er mitt ljos og mi frelsa, kven skulde eg ottast for? Herren er verni for mitt liv, kven skulde eg reddast for?
2  Når illmenne søkjer på meg og vil gløypa meg, mine motstandarar og mine fiendar, so snåvar og fell dei sjølve.
3  Um ein her lægrar seg imot meg, so ottast ikkje mitt hjarta; um ufred reiser seg imot meg, er eg endå hugheil.
4  Eitt hev eg bede Herren um, det stundar eg etter: at eg må bu i Herrens hus alle mine levedagar, so eg kann skoda Herrens ynde og grunda i hans tempel.
5  For han gøymer meg i sitt hus på den vonde dag, han løyner meg i løynrom i sitt tjeld, han fører meg upp på eit berg.
6  Og no skal mitt hovud lyfta seg yver mine fiendar rundt ikring meg, og eg vil bera fram offer med fagnadljod i hans tjeld, eg vil prisa og lovsyngja Herren.
7  Høyr, Herre, eg ropar høgt, og ver meg nådig og svara meg!
8  Mitt hjarta ber fram for deg [ditt ord]: Søk mi åsyn! Herre, eg søkjer di åsyn.
9  Løyn ikkje di åsyn for meg, vis ikkje din tenar frå deg i vreide! Du hev vore mi hjelp. Støyt meg ikkje burt og forlat meg ikkje, du Gud som er mi frelsa!
10  For far min og mor mi hev forlate meg, men Herren tek meg upp.
11  Lær meg, Herre, din veg, og leid meg på den jamne stig for mine fiendar skuld!
12  Gjev meg ikkje til mordhugen åt uvenene mine! for falske vitne stend upp imot meg, og folk som frøser av vald.
13  Å, dersom eg ikkje trudde at eg skulde få sjå Herrens godhug i livsens land -!
14  Venta på Herren, ver hugheil, og lat ditt hjarta vera sterkt, ja, venta på Herren!
 
 
# Salmenes bok 28
1  Av David. Til deg, Herre, ropar eg. Mitt berg, ver ikkje dauv imot meg, so eg ikkje, um du tegjer til meg, skal verta lik dei som fer ned i gravi!
2  Høyr røysti av mine inderlege bøner, når eg ropar til deg, når eg lyfter mine hender til ditt heilage høgkor!
3  Riv meg ikkje burt med dei ugudlege og med ugjerningsmenner, dei som talar um fred med sin næste, men med vondt i sitt hjarta!
4  Gjev dei etter deira gjerning og etter deira vonde åtferd! Gjev dei etter det deira hender hev gjort, løn dei som dei hev fortent!
5  For dei ansar ikkje på det som Herren gjer, eller på verket av hans hender; han skal riva dei ned og ikkje byggja dei upp.
6  Lova vere Herren, for han hev høyrt røysti av mine inderlege bøner!
7  Herren er min styrke og min skjold; til han hev mitt hjarta sett si lit, og eg fær hjelp; difor fagnar mitt hjarta seg høgt, og eg vil prisa han med min song.
8  Herren er deira* styrke og ei vern til frelsa for den han hev salva.
9  Frels ditt folk og velsigna din arv, og fød dei og ber dei til æveleg tid!
 
 
# Salmenes bok 29
1  Ein salme av David. Gjev Herren, de Guds søner, gjev Herren æra og makt!
2  Gjev Herren hans namns æra, tilbed Herren i heilag prydnad!
3  Herrens røyst ljodar yver vatni, Gud den herlege torar, Herren yver dei store vatni.
4  Herrens røyst ljodar med velde, Herrens røyst med herlegdom.
5  Herrens røyst bryt sund sedertre, Herren bryt sund sedertrei på Libanon,
6  og han fær dei til å hoppa som ein kalv, Libanon og Sirjon som ein ung villukse.
7  Herrens røyst slengjer ut kløyvde eldslogar.
8  Herrens røyst fær øydemarki til å skjelva, Herren fær Kades-øydemarki til å skjelva.
9  Herrens røyst får hindane til å kalva og snøyder skogane, og i hans tempel segjer alt: Æra!
10  Herren sat på kongsstolen i storflod-tidi, og Herren sit konge til æveleg tid.
11  Herren skal gjeva sitt folk styrke, Herren skal velsigna sitt folk med fred.
 
 
# Salmenes bok 30
1  Ein salme, ein song då huset vart vigt, av David.
2  Eg vil upphøgja deg, Herre, for du hev drege meg upp og ikkje late mine fiendar gleda seg yver meg.
3  Herre, min Gud, eg ropa til deg, og du lækte meg.
4  Herre, du hev ført mi sjel upp or helheimen, du hev vekt meg upp til liv frå dei som fer ned i gravi.
5  Syng lov til Herren, de hans trugne, og prisa hans heilage namn!
6  For ein augneblink varer hans vreide, ei heil levetid hans nåde; um kvelden kjem gråt til gjest, men um morgonen vert det gledesong.
7  Men eg sa i min tryggleik: Eg skal ikkje verta rikka i all æva.
8  Herre, ved din nåde hadde du grunnfest mitt fjell; du løynde di åsyn, då vart eg forfærd.
9  Til deg, Herre, ropa eg, og til Herren bad eg so audmjukt:
10  Kva vinning er det i mitt blod, i at eg fer ned i gravi? Kann moldi prisa deg, kann ho forkynna din truskap?
11  Herre, høyr og ver meg nådig! Herre, ver min hjelpar!
12  Du vende mi sorg um til dans for meg, du klædde av meg min syrgjebunad og gyrde meg med gleda,
13  so mi æra* skal lovsyngja deg og ikkje tagna. Herre min Gud, eg vil æveleg prisa deg.
 
 
# Salmenes bok 31
1  Til songmeisteren; ein salme av David.
2  Herre, eg flyr til deg; lat meg aldri i æva verta til skammar! Frels meg ved di rettferd!
3  Bøyg ditt øyra til meg, berga meg snart, ver meg eit festningsberg, ei fast borg til å frelsa meg!
4  For du er mitt berg og mi borg, og for ditt namn skuld vil du føra og leida meg.
5  Du vil føra meg ut or garnet som dei løynleg hev lagt for meg; for du er mi vern.
6  I di hand gjev eg mi ånd; du løyser meg ut, Herre, du trufaste Gud.
7  Eg hatar dei som aktar på tome avgudar, men eg, eg set mi lit til Herren.
8  Eg vil fagna meg og gleda meg yver di miskunn, at du hev set min armodsdom, kjært deg um mi sjelenaud;
9  du hev ikkje gjeve meg i fiendehand, du hev sett mine føter på ein romlendt stad.
10  Ver meg nådig, Herre! for eg er i naud; mitt auga er upptært av hugverk, ja, mi sjel og min lekam.
11  For mitt liv kverv burt med sorg, og mine år med sukk; mi kraft fell av for mi misgjerning skuld, og mine bein er utmødde.
12  For alle mine fiendar skuld hev eg vorte til stor spott for mine grannar og til ei skræma for mine kjenningar; dei som ser meg på gata, flyr undan for meg.
13  Eg er gløymd og ute or hjarta som ein daud mann; eg hev vorte som eit sundbrote kjerald.
14  For eg høyrer baktale av mange, redsla frå alle kantar, med di dei legg råd saman imot meg; dei lurer på å taka mitt liv.
15  Men eg, eg set mi lit til deg, Herre! Eg segjer: Du er min Gud.
16  I di hand stend mine tider*; berga meg or handi på mine fiendar og frå dei som forfylgjer meg!
17  Lat di åsyn lysa yver din tenar, frels meg ved di miskunn!
18  Herre, lat meg ikkje verta til skammar! for eg ropar til deg. Lat dei ugudlege verta til skammar og tagna i helheimen!
19  Lat lygn-lippone verta mållause, dei som talar skamdjervt mot den rettferdige med ovmod og vanvyrdnad!
20  Kor stor er din godhug, som du hev gøymt åt dei som ottast deg, som du hev vist mot dei som flyr til deg, for augo på mannsborni!
21  Du løyner dei i løynrom for di åsyn mot samansvorne menner, du gøymer dei i ei hytta mot kiv av tungor.
22  Lova vere Herren! for han hev vist si miskunn imot meg på underfull vis i ein fast by.
23  Og eg, eg sa i mi hugsott: Eg er burtriven frå dine augo. Men endå høyrde du røysti av mine inderlege bøner, då eg ropa til deg.
24  Elska Herren, alle hans trugne! Herren vaktar dei trufaste, men gjev rikleg attergjeld til den som fer ovmodigt fram.
25  Ver hugheile og lat dykkar hjarta vera sterkt, alle de som ventar på Herren!
 
 
# Salmenes bok 32
1  Av David; ein song til lærdom. Sæl er den som hev fenge si misgjerd tilgjevi og si synd yverbreidd.
2  Sælt er det menneske som Herren ikkje tilreknar skuld, og som er utan svik i si ånd.
3  Då eg tagde, morkna mine bein, med di eg stunde heile dagen.
4  For dag og natt låg di hand tungt på meg, mi livssaft torna ut som i sumarturken. Sela.
5  Eg sanna mi synd for deg og dulde ikkje mi skuld; eg sa: Eg vil sanna mine misgjerningar for Herren. Og du tok burt mi syndeskuld. Sela.
6  Difor skal kvar som er trugen, beda til deg den tid du er finnande. Sanneleg, når store vassfløde kjem, til han skal dei ikkje nå.
7  Du er mi gøymsla, du vaktar meg for trengsla; du let fagnadrop um frelsa ljoda ikring meg. Sela.
8  Eg vil læra deg og visa deg den vegen du skal ganga; eg vil gjeva deg råd med mitt auga på deg.
9  Ver ikkje som hest og muldyr, som ikkje hev vit! Deira prydnad er taum og beisl til å tvinga dei, elles kjem dei ikkje nær til deg.
10  Den ugudlege hev mange pinor, men den som lit på Herren, han kransar han med miskunn.
11  Gled dykk i Herren og fegnast, de rettferdige, og syng av fagnad, alle de ærlege i hjarta!
 
 
# Salmenes bok 33
1  Fagna dykk høgt i Herren, de rettferdige! For dei ærlege sømer seg lovsong.
2  Prisa Herren med citar, lovsyng han til tistrengja harpa!
3  Syng han ein ny song, rør strengen fagert med fagnadljod!
4  For Herrens ord er ærleg meint, og all hans gjerning er trufast.
5  Han elskar rettferd og rett; av Herrens miskunn er jordi full.
6  Himlane er skapte ved Herrens ord, og all deira her ved hans munns ande.
7  Han samlar havsens vatn som ein dunge, legg dei djupe vatn i upplagshus.
8  All jordi må ottast for Herren, for han skjelve alle som bur i mannheimen!
9  For han tala, og so vart det; han baud, og so stod det der.
10  Herren spiller heidningfolks råd, gjer folkeslags tankar til inkjes.
11  Herrens råd stend ved lag i all æva, hans hjartans tankar frå ætt til ætt.
12  Sælt er det folk som hev Herren til sin Gud, det folk som han valde ut til sin arv.
13  Frå himmelen skodar Herren ned, han ser alle mannsborni.
14  Frå den staden der han bur, ser han ned til alle som bur på jordi,
15  han som hev laga deira hjarto alle saman, han som aktar på alle deira gjerningar.
16  Ein konge vert ikkje frelst ved si store hermakt, ei kjempa ikkje berga ved si store kraft.
17  Hesten er sviksam hjelp til frelsa, og med sin store styrke bergar han ikkje.
18  Sjå, Herrens auga ser til dei som ottast han, som ventar på hans miskunn,
19  til å fria deira sjel frå dauden og halda dei i live i hungersnaud.
20  Vår sjel ventar på Herren; han er vår hjelp og vår skjold.
21  For i han gled vårt hjarta seg, for di me set vår lit til hans heilage namn.
22  Di miskunn, Herre, vere yver oss, so som me vonar på deg!
 
 
# Salmenes bok 34
1  Av David, då han tedde seg galen hjå Abimelek, so han jaga han av, og han gjekk burt.
2  Eg vil lova Herren til kvar tid, hans pris skal stendigt vera i min munn.
3  Mi sjel skal rosa seg av Herren; dei spaklyndte skal høyra det og gleda seg.
4  Lova Herrens storvelde med meg, og lat oss saman upphøgja hans namn!
5  Eg søkte Herren, og han svara meg og fria meg frå alt det som skræmde meg.
6  Dei som skoda upp til han, lyste av gleda, og deira andlet turvte aldri blygjast.
7  Her er ein arming som ropa, og Herren høyrde og frelste han or alle hans trengslor.
8  Herrens englar lægrar seg rundt ikring dei som ottast han, og han friar dei ut.
9  Smaka og sjå at Herren er god! Sæl er den mann som flyr til han.
10  Ottast Herren, de hans heilage! For inkje vantar dei som ottast han.
11  Unge løvor lid naud og svelt, men dei som søkjer Herren, dei vantar det inkje godt.
12  Kom born, høyr meg! Eg vil læra dykk otte for Herren.
13  Kven er den mann som hev lyst til liv, som ynskjer seg dagar til å sjå lukka.
14  Haldt tunga frå det som vondt er, og lippone frå svikfull tale!
15  Vik burt frå det vonde og gjer det gode, søk fred og far etter han!
16  Herrens augo er vende til dei rettferdige, og hans øyro til deira rop.
17  Herrens åsyn er imot dei som gjer vondt, til å rydja ut deira minne frå jordi.
18  Hine ropar, og Herren høyrer og friar dei ut or alle deira trengslor.
19  Herren er nær hjå dei som hev eit sundbrote hjarta, og frelser dei som hev ei hugsprengd ånd.
20  Mange ulukkor kjem yver den rettferdige, men Herren friar han ut or dei alle.
21  Herre tek vare på alle hans bein, ikkje eitt av dei vert brote.
22  Ulukka drep den ugudlege, og dei som hatar den rettferdige, vert saka.
23  Herren løyser ut deira sjel som tener han, og av dei som flyr til han, vert ingen saka.
 
 
# Salmenes bok 35
1  Av David. Herre, tretta med dei som trettar med meg! Strid mot dei som strider mot meg!
2  Grip skjold og verja og reis deg til hjelp for meg!
3  Drag spjotet fram og steng vegen for dei som forfylgjer meg! Seg til mi sjel: Eg er di frelsa!
4  Lat dei blygjast og skjemmast som stend meg etter livet! Lat dei vika attende med skam som vil meg noko vondt!
5  Lat dei verta som agner for vinden, og Herrens engel støyte dei burt!
6  Lat deira veg verta myrk og hål, og Herrens engel forfylgje dei!
7  For utan årsak hev dei løynleg stelt til si garngrav* åt meg, utan årsak hev dei grave ei grav for mitt liv.
8  Lat tjon koma uventande yver han, og lat det garnet han løynleg la ut, fanga han; lat han falla i det til sitt tjon!
9  Då skal mi sjel gleda seg i Herren, fagna seg i hans frelsa;
10  alle mine bein skal segja: Herre, kven er som du, du som friar den arme frå den som er han for sterk, den arme og fatige frå den som plundrar han?
11  Det stend upp urettferdige vitne; dei spør meg um det som eg ikkje veit.
12  Dei gjev meg vondt til løn for godt; mi sjel er lati åleine.
13  Men eg, eg gjekk i syrgjeklæde, då dei var sjuke; eg pinte mi sjel med fasta, og mi bøn vende att til min barm*.
14  Eg gjekk ikring, som det skulde vore min ven, min bror; eg gjekk bøygd og syrgjeklædd som ein som syrgjer på mor si.
15  Men no då det hallar med meg, no gled dei seg og flokkar seg saman; skarns-folk flokkar seg uventa um meg; dei riv sund* og kviler ikkje.
16  Liksom skamløysor som driv spott for ein brødbete, skjer dei tenner imot meg.
17  Herre, kor lenge vil du sjå på? Drag mi sjel undan deira herverk, mitt einaste* frå ungløvone!
18  Eg vil prisa deg i ei stor samling, lova deg millom mykje folk.
19  Lat ikkje dei som utan grunn er mine fiendar, gleda seg yver meg! Lat ikkje dei som hatar meg utan årsak, blinka med auga!
20  For dei talar ikkje fred, men tenkjer upp svik mot dei stille i landet.
21  Og dei riv munnen vidt upp imot meg, dei segjer: Ha, ha! Der ser vårt auga!
22  Du ser det, Herre, teg ikkje! Herre, ver ikkje langt i frå meg!
23  Vakna upp og vert vaken til å gjeva meg rett, min Gud og Herre, til å føra mi sak!
24  Døm meg etter di rettferd, Herre min Gud, og lat dei ikkje gleda seg yver meg!
25  Lat dei ikkje segja i sitt hjarta: Ha! Som me ynskte! Lat dei ikkje segja: Me hev gløypt han!
26  Lat dei skjemmast og blygjast alle som gled seg i mi ulukka; lat dei klæda seg i skam og skjemsla dei som høgmodast yver meg!
27  Lat dei fagna seg og gleda seg som unner meg min rett, og lat dei alltid segja: Høglova vere Herren, som unner sin tenar at det gjeng han godt!
28  Då skal mi tunga kveda ut di rettferd, heile dagen din pris.
 
 
# Salmenes bok 36
1  Til songmeisteren; av David, Herrens tenar.
2  Dei ord som syndi gjev den ugudlege inn, er i mitt inste hjarta*. Ingen otte for Gud er det for hans augo.
3  For han tykkjer det er ei æra når ein finn hans synd, når ein hatar han.
4  Ordi i hans munn er urett og svik; han hev halde upp å fara visleg åt, å gjera godt.
5  Han tenkjer upp urett på sitt lægje; han stig ut på ein veg som ikkje er god; han styggjest ikkje frå det vonde.
6  Herre, til himmelen når di miskunn, din truskap upp til dei høge skyer.
7  Di rettferd er som veldige fjell, dine domar er ei stort havdjup; menneske og dyr frelser du, Herre!
8  Kor dyrverdig er di miskunn, Gud! Mannsborni flyr inn i skuggen av dine venger.
9  Dei vert mette til fullnad av det feite i ditt hus, og av din yverflødande fagnad gjev du dei å drikka.
10  For hjå deg er livsens kjelda, i ditt ljos ser me ljos.
11  Lat di miskunn vara lenge for dei som kjenner deg, og di rettferd for dei ærlege i hjarta!
12  Lat ikkje foten åt den ovmodige koma yver meg, og handi åt dei ugudlege ikkje jaga meg burt!
13  Der fell dei som gjer urett; dei vert støytte ned og kann ikkje reisa seg.
 
 
# Salmenes bok 37
1  Av David. Vreidast ikkje yver illgjerningsmennene, harmast ikkje på dei som gjer urett!
2  For liksom graset vert dei brått avskorne, og som grøne urter visnar dei burt.
3  Lit på Herren og gjer det gode, bu i landet og legg vinn på truskap!
4  Og hugnast i Herren! So skal han gjeva deg det som ditt hjarta ynskjer.
5  Gjev Herren din veg i vald og lit på han! Han skal gjera det;
6  han skal lata di rettferd ganga fram som ljoset og din rett som middagsklåren.
7  Ver still for Herren og venta på han! Vreidast ikkje yver den som hev lukka på sin veg, den mannen som legg upp meinråder!
8  Haldt deg frå vreide og lat harm fara, vreidast ikkje! Det er berre til å gjera ilt.
9  For illgjerningsmenner skal verta utrudde, men dei som ventar på Herren, dei skal erva landet.
10  Og um ei liti stund er den ugudlege ikkje til meir, og legg du merke til staden hans, so er han der ikkje.
11  Men dei spaklyndte skal erva landet og hugnast ved mykjen fred.
12  Den ugudlege tenkjer upp vondt imot den rettferdige og skjer tenner imot han.
13  Herren lær åt han; for han ser at hans dag kjem.
14  Dei ugudlege dreg sverdet og spenner bogen, vil fella den arme og fatige og myrda dei som fer ærleg fram.
15  Sverdet skal råma dei sjølve i hjarta og bogane verta brotne sund.
16  Betre er det vesle den rettferdige hev, enn mykje gods hjå mange ugudlege.
17  For armane skal brjotast på dei ugudlege, men Herren styd dei rettferdige.
18  Herren kjenner dagane åt dei ulastande, og deira arv skal vara til æveleg tid.
19  Dei skal ikkje verta til skammar i den vonde tid, og i hungers dagar skal dei verta mette.
20  For dei ugudlege skal ganga til grunns og Herrens fiendar som blomeskrud på engjar; dei kverv, dei kverv som røyk.
21  Den ugudlege låner og gjev ikkje att, men den rettferdige gjer miskunn og gjev.
22  For dei han* velsignar, skal erva landet; men dei han forbannar, skal verta utrudde.
23  Herren gjer ein manns steg faste, og han hev hugnad i hans veg.
24  Når han snåvar, stuper han ikkje; for Herren styd hans hand.
25  Eg hev vore ung og vorte gamal, men aldri hev eg set den rettferdige forlaten eller hans born beda um brød.
26  Heile dagen gjer han miskunn og låner ut, og hans born vert velsigna.
27  Vik frå det vonde og gjer det gode, so vert du buande* til æveleg tid.
28  For Herren elskar rett og forlet ikkje sine trugne; til æveleg tid vert dei haldne uppe. Men avkjømet åt dei ugudlege vert utrudt.
29  Dei rettferdige skal erva landet og bu i det til æveleg tid.
30  Rettferdig manns munn talar visdom, og hans tunga segjer det som rett er.
31  Hans Guds lov er i hans hjarta, hans steg er ikkje ustøde.
32  Den ugudlege lurer på den rettferdige og freistar å få drepe han.
33  Herren gjev han ikkje i hans hand, og fordømer han ikkje når han vert dømd.
34  Venta på Herren og haldt deg på hans veg! So skal han upphøgja deg til å erva landet; du skal sjå på at dei ugudlege vert utrudde.
35  Eg såg ein ugudleg ovriken mann, og han breidde seg ut som eit heimevakse tre med sitt grøne lauv;
36  men han gjekk burt, og sjå, han var ikkje meir, og eg leita etter han, men han vart ikkje funnen.
37  Akta på den ulastande mann, og sjå på den rett-tenkte! for freds mann hev ei framtid;
38  men lovbrjotarane vert alle saman utøydde, framtidi vert avskori for dei ugudlege.
39  Og frelsa for dei rettferdige kjem frå Herren, deira sterke vern i trengsletidi.
40  Og Herren hjelper dei og friar dei ut, han friar dei frå dei ugudlege og frelser dei, for dei flyr til han.
 
 
# Salmenes bok 38
1  Ein salme av David; til minne.
2  Herre, refs meg ikkje i din vreide, og tukta meg ikkje i din harm!
3  For dine piler hev råma meg, og di hand hev falle tungt på meg.
4  Det finst inkje friskt i mitt kjøt for din vreide skuld, det er ingen fred i mine bein for mi synd skuld.
5  For mine misgjerningar stig meg yver hovudet, som ei tung byrd er dei meg for tunge.
6  Det tevjar av mine sår, dei renn av verk for min dårskap skuld.
7  Eg er krøkt, reint samanbøygd, heile dagen gjeng eg syrgjeklædd.
8  For mine lender er fulle av brand, og det finst inkje frisk i mitt kjøt.
9  Eg er valen og reint sundslegen, eg skrik høgt av hjartestynjing.
10  Herre, for di åsyn er alt mitt ynske, og min sukk er ikkje løynd for deg.
11  Mitt hjarta slær hardt, mi kraft hev forlate meg, og jamvel mine augo hev mist sitt ljos for meg.
12  Mine vener og frendar held seg undan frå mi plaga, og mine næmaste stend langt burte.
13  Dei som stend meg etter livet, legg ut snaror, og dei som søkjer mi ulukka, talar um undergang, og på svik tenkjer dei heile dagen.
14  Og eg er som ein dauv, eg høyrer ikkje, og liksom ein mållaus, som ikkje let upp sin munn.
15  Ja, eg er som ein mann som ikkje høyrer, og som ikkje hev motmæle i sin munn.
16  For til deg, Herre, stend mi von; du vil svara, Herre min Gud!
17  For eg segjer: Dei vil elles gleda seg yver meg; når min fot vert ustød, høgmodast dei yver meg.
18  For eg er nær på å falla, og min hugverk er stendigt framfor meg.
19  For eg lyt sanna mi misgjerning, eg syrgjer yver mi synd.
20  Og mine fiendar lever, dei er mannsterke, og dei er mange som hatar meg utan årsak
21  Og dei som løner godt med vondt, stend meg imot, av di eg fer etter det gode.
22  Forlat meg ikkje, Herre! Min Gud, ver ikkje langt ifrå meg!
23  Skunda deg og hjelp meg, Herre, mi frelsa!
 
 
# Salmenes bok 39
1  Til songmeisteren, til Jedutun; ein salme av David.
2  Eg sa: Eg vil vakta mine vegar, so eg ikkje syndar med mi tunga; eg vil leggja taum på min munn, so lenge den ugudlege er meg for augo.
3  Eg tagna og var kurende still; eg tagde til ingen bate, og mi liding vart rørd upp.
4  Mitt hjarta brann i min barm, ved mi grunding kveiktest eld; - eg tala med mi tunga:
5  Herre, lat meg få vita min ende, og målet på mine dagar, kva det er! Lat meg vita kva tid eg skal burt!
6  Sjå, som ei handbreidd hev du sett mine dagar, og mi livstid er som ingen ting for deg; berre som den tome fåfengd er kvart menneske, um han stend aldri so stødt. Sela.
7  Berre som ein skugge gjeng mannen ikring, berre til fåfengs ståkar dei; han dungar i hop og veit ikkje kven som skal sanka det inn.
8  Og no, kva vonar eg, Herre? - Mi von stend til deg.
9  Frels meg frå alle mine brot, gjer meg ikkje til spott for dåren!
10  Eg tegjer og let ikkje upp min munn; for du hev gjort det.
11  Tak burt frå meg di plaga! Ved slag av di hand er det ute med meg.
12  Tuktar du ein mann med refsing for misgjerd, so øyder du hans herlegdom som molen; berre fåfengd er kvart menneske. Sela.
13  Høyr mi bøn, Herre, og vend øyra til mitt rop, teg ikkje til min gråt! for eg er framand hjå deg, ein gjest som alle mine feder.
14  Sjå burt frå meg, so eg kann kvikna til, fyrr eg fer herifrå og er ikkje meir!
 
 
# Salmenes bok 40
1  Til songmeisteren, av David; ein salme.
2  Eg venta og venta på Herren; då bøygde han seg til meg og høyrde mitt rop.
3  Han drog meg upp or den tynande gravi, or søkkjedya, og han sette mine føter uppå berggrunn, han gjorde mine steg støde.
4  Og han la ein ny song i min munn, ein lovsong til vår Gud. Mange ser det og ottast og lit på Herren.
5  Sæl er den mann som set si lit til Herren og ikkje vender seg til dei ovmodige og til dei som vik av til lygn.
6  Herre min Gud, du hev gjort dine under og dine råder mangfaldige mot oss; ingen ting er liknande med deg; vil eg kunngjera dei og tala um dei, er dei for mange til å telja.
7  Slaktoffer og matoffer hev du ikkje hug til - du hev bora øyro på meg - brennoffer og syndoffer krev du ikkje.
8  Då sa eg: Sjå, eg kjem; i bokrullen er det sagt meg fyre*:
9  å gjera din vilje, min Gud, er mi lyst, og di lov er i mitt hjarta.
10  Eg bar fagnadbod um rettferd i ei stor samling; sjå, eg let ikkje att mine lippor; Herre, du veit det.
11  Eg løynde ikkje di rettferd i mitt hjarta, eg kunngjorde din truskap og di frelsa; eg dulde ikkje din nåde og di sanning for ei stor samling.
12  Du, Herre, vil ikkje lata att di miskunn for meg; din nåde og di sanning vil alltid vakta meg.
13  For trengslor utan tal hev umspent meg, mine misgjerningar hev gripe meg, so eg ikkje kann sjå; dei er fleire enn håri på mitt hovud, og mitt mod hev forlate meg.
14  Hugnast. Herre, å fria meg ut! Herre, skunda deg og hjelp meg!
15  Lat dei verta til skam og spott alle dei som stend meg etter livet og vil riva det burt! Lat dei vika attende og skjemmast dei som ynskjer meg vondt!
16  Lat dei verta forfærde yver si skjemd dei som segjer til meg: Ha, ha!
17  Lat dei fegnast og gleda seg i deg alle dei som søkjer deg! Lat dei som elskar di frelsa, alltid segja: Høglova vere Herren!
18  For eg er arm og fatig; Herren vil tenkja på meg. Du er mi hjelp og min frelsar; min Gud, dryg ikkje!
 
 
# Salmenes bok 41
1  Til songmeisteren; ein salme av David.
2  Sæl er den som ser til vesalmannen; på den vonde dag skal Herren frelsa han.
3  Herren skal verja han og halda han i live; han skal verta lukkeleg i landet, og du skal visst ikkje yvergjeva han til hans mordgjeruge fiendar.
4  Herren skal stydja han på sottesengi; all hans lega lagar du um i hans sjukdom.
5  Eg segjer: Herre, ver meg nådig, læk mi sjel! for eg hev synda mot deg.
6  Mine fiendar talar vondt um meg: Når skal han døy, og hans namn forgangast?
7  Og um ein kjem og vil sjå til meg, so talar han falske ord; hans hjarta sankar seg vondskap saman, og so gjeng han ut og talar um det.
8  Alle som hatar meg, kviskrar saman imot meg; dei tenkjer upp imot meg slikt som er meg til skade:
9  Ei illgjerning heng ved han, og han som ligg der, skal ikkje meir standa upp.
10  Ja, endå den som eg levde i fred med, som eg sette lit til, som åt mitt brød, hev lyft sin hæl imot meg.
11  Men du, Herre, ver meg nådig og hjelp meg upp! So vil eg gjeva dei lika for det.
12  På dette kjenner eg at du hev hugnad i meg, at min fiende ikkje fær setja i glederop yver meg.
13  Og meg held du uppe i mi uskyld og set meg for di åsyn til æveleg tid.
14  Lova vere Herren, Israels Gud, frå æva til æva! Amen, amen.
 
 
# Salmenes bok 42
1  Til songmeisteren; ein song til lærdom, av Korahs born.
2  Som ein hjort styn etter rennande bekker, so styn mi sjel etter deg, min Gud!
3  Mi sjel tyrster etter Gud, etter den levande Gud. Når skal eg koma og te meg for Guds åsyn?
4  Mine tåror er min mat dag og natt, av di dei all dagen segjer til meg: Kvar er din Gud?
5  Dette lyt eg koma i hug og tøma ut mi sjel i meg: korleis eg drog fram i manntrongen og vandra med dei til Guds hus med fagnadrøyst og lovsong, ein høgtidleg folkestraum.
6  Kvi er du nedbøygd, mi sjel, og bruser i meg? Venta på Gud! for eg skal endå lova han for frelsa frå hans åsyn.
7  Min Gud! Mi sjel er nedbøygd i meg; difor kjem eg deg i hug frå Jordan-landet og Hermon-høgdene, frå det vesle fjellet*.
8  Vassflod ropar til vassflod ved duren av dine fossar; alle dine brotsjøar og båror slær yver meg.
9  Um dagen sender Herren si miskunn, og um natti er hans song hjå meg, bøn til mitt livs Gud.
10  Eg lyt segja til Gud, mitt berg: Kvi hev du gløymt meg? Kvi skal eg ganga syrgjeklædd under fiendetrykk?
11  Det er som mine bein vart knasa, når mine fiendar spottar meg, med di dei heile dagen segjer til meg: Kvar er din Gud?
12  Kvi er du nedbøygd, mi sjel, og kvi bruser du i meg? Venta på Gud! for eg skal endå lova han, mi åsyns frelsa og min Gud.
 
 
# Salmenes bok 43
1  Gjev meg rett, Gud, og før mi sak mot folk utan miskunn, frels meg frå falske og urettferdige menner!
2  For du er den Gud som er mi vern. Kvi hev du støytt meg burt? Kvi skal eg ganga syrgjeklædd under fiendetrykk?
3  Send ditt ljos og di sanning, lat dei leida meg, lat dei føra meg til ditt heilage fjell og til dine bustader,
4  so eg kann koma til Guds altar, til Gud, min fagnad og mi gleda, og lova deg på citar, Gud, min Gud!
5  Kvi er du nedbøygd, mi sjel, og kvi bruser du i meg? Venta på Gud! for eg skal endå lova han, mi åsyns frelsa og min Gud.
 
 
# Salmenes bok 44
1  Til songmeisteren; av Korahs born; ein salme til lærdom.
2  Gud, me hev høyrt med våre øyro, våre feder hev fortalt oss den gjerning du gjorde i deira dagar, i forne dagar.
3  Du dreiv ut heidningane med di hand, men dei planta du; du øydde folkeslagi, men dei let du breida seg.
4  For ikkje med sitt sverd tok dei landet, og deira arm gav dei ikkje siger, men di høgre hand og din arm og di åsyns ljos; for du hadde hugnad i dei.
5  Du, Gud, er min konge; byd at Jakob skal verta frelst!
6  Ved deg skal me støyta ned våre fiendar, ved ditt namn skal me trakka ned dei som reiser seg imot oss.
7  For min boge lit eg ikkje på, og mitt sverd gjev meg ikkje siger,
8  men du hev gjeve oss siger yver våre fiendar, og dei som hatar oss, hev du gjort til skammar.
9  Gud prisar me all dagen, og ditt namn lovar me til æveleg tid. Sela.
10  Og endå hev du no støytt oss burt og gjort oss til skam, og du dreg ikkje ut med våre herar.
11  Du let oss vika attende for fienden, og dei som hatar oss, fær seg herfang.
12  Du gjev oss burt som sauer til å etast, og spreider oss ikring millom heidningane.
13  Du sel ditt folk for ingen ting, og ikkje set du høg pris på dei.
14  Du gjer oss til hæding for våre grannar, til spott og spe for dei som bur ikring oss.
15  Du gjer oss til eit ordtak millom heidningane; dei rister på hovudet åt oss millom folki.
16  Heile dagen stend mi skam for mine augo, og blygsel breider seg yver mitt andlet,
17  når eg høyrer spottaren og hædaren, når eg ser fienden og den hemngjeruge.
18  Alt dette er kome yver oss, endå me ikkje hev gløymt deg og ikkje svike di pakt.
19  Vårt hjarta veik ikkje attende, og våre steg sveiv ikkje ut av din veg,
20  so du turvte slå oss sund der sjakalar bur, og breida oss ned i daudeskugge.
21  Hadde me gløymt vår Guds namn og rett våre hender ut til ein framand gud,
22  skulde Gud då ikkje ransaka det, han som kjenner hjartans løyndomar?
23  Men for di skuld vert me drepne all dagen, me er rekna som slaktesauer.
24  Vakna upp! Kvi søv du, Herre? Vakna upp, støyt ikkje burt for all tid!
25  Kvi løyner du di åsyn, gløymer vår armodsdom og vår trengsla?
26  For vår sjel er nedbøygd i moldi, vår lekam nedtrykt til jordi.
27  Statt upp til hjelp for oss, og løys oss ut for di miskunn skuld!
 
 
# Salmenes bok 45
1  Til songmeisteren, etter "Liljor"*; av Korahs born; ein salme til lærdom, ein song um kjærleik.
2  Mitt hjarta fløder yver med yndelege ord; eg segjer: Mitt kvede er um ein konge; mi tunga er ein snarhendt skrivars griffel.
3  Du er den fagraste av mannsborni, ynde er utrend på dine lippor; difor hev Gud velsigna deg til æveleg tid.
4  Bitt til lendi ditt sverd, du veldige, di høgd og din herlegdom!
5  Og far i din herlegdom sigrande fram for sanning og rettferdigt spaklynde! Og di høgre hand skal læra deg agelege storverk.
6  Din piler er kveste, folkeslag fell under deg, dei gjeng inn i hjarta på kongens fiendar.
7  Din kongsstol, Gud, stend æveleg og alltid; ein kongsstav med rettvisa er kongsstaven i ditt rike.
8  Du elskar rettferd og hatar gudløysa, difor hev Gud, din Gud, salva deg med fagnads olje framfor dine medbrør.
9  Av myrra og aloë og kassia angar alle dine klæde; frå filsbeinslott fagnar deg strengleik.
10  Kongsdøtter er millom dine utvalde; dronningi stend ved di høgre hand i gull frå Ofir.
11  Høyr, dotter, og gjev gaum og halla øyra til, og gløym ditt folk og ditt farshus,
12  og lat kongen hava hugnad i din fagerleik! For han er din herre, og du skal falla ned for han.
13  Og Tyrus' dotter skal søkja ditt ynde med gåvor - rikmennene i folket.
14  Ovleg prud er kongsdotteri der inne; hennar klædnad er gjenomvoven med gull.
15  I utsauma bunad vert ho leidd til kongen; møyar, hennar vener, fylgjer henne; dei vert førde inn til deg.
16  Dei vert leidde fram med gleda og fagnad, dei gjeng inn i kongsslottet.
17  I staden for dine feder skal dine søner koma; du skal setja dei til hovdingar utyver heile jordi.
18  Eg vil prisa ditt namn millom alle ætter; difor skal folki lova deg æveleg og alltid.
 
 
# Salmenes bok 46
1  Til songmeisteren; av Korahs born, etter Alamot*; ein song.
2  Gud er vår hyggja og vår styrke, ei hjelp i trengslor, røynd og funni stor.
3  Difor ottast me ikkje, um so jordi vert umskift, og um fjelli ragar i havsens hjarta,
4  um havbårone dyn og skumar, og fjelli skjelv for deira ofse. Sela.
5  Der er ei å, hennar bekker gled Guds by, den heilage stad der den Høgste bur.
6  Gud er midt i han, so han skal ikkje rugga; Gud hjelper han i morgonlysingi.
7  Folkeslag rasa, rike vart rikka; han let si røyst ljoda, jordi bråna.
8  Herren, allhers Gud, er med oss; Jakobs Gud er vår faste borg. Sela.
9  Kom og sjå Herrens storverk, som hev gjort øydeleggjing på jordi.
10  Han gjer ende på herferder yver all jordi, bryt bogen sund og høgg spjotet av; stridsvognene brenner han upp i eld.
11  Hald upp og kjenn at eg er Gud! Eg er upphøgd millom folki, upphøgd på jordi.
12  Herren, allhers Gud, er med oss; Jakobs Gud er vår faste borg. Sela.
 
 
# Salmenes bok 47
1  Til songmeisteren; av Korahs born; ein salme.
2  Klappa i hendene, alle folk! Kved høgt for Gud med fagnadrøyst!
3  For Herren, den Høgste, er ageleg, ein stor konge yver all jordi.
4  Han legg folk under oss og folkeslag under våre føter.
5  Han vel ut vår arvlut åt oss, herlegdomen åt Jakob som han elskar. Sela.
6  Gud for upp medan fagnadrop ljoma, Herren medan lurar let.
7  Syng lov for Gud, syng lov! Syng lov for vår konge, syng lov!
8  For Gud er konge yver all jordi; syng til hans lov ein song som gjer vis!
9  Gud er konge yver folki, Gud hev sett seg på sin heilage kongsstol.
10  Folkefyrstane samlar seg med folket åt Abrahams Gud; for skjoldane på jordi høyrer Gud til, han er høgt upphøgd.
 
 
# Salmenes bok 48
1  Ein song, ein salme; av Korahs born.
2  Stor er Herren og høglova i vår Guds by, på hans heilage fjell.
3  Fagert ris det, ein fagnad for all jordi er Sions fjell, utkanten av nordheimen*, byen åt den store kongen.
4  Gud er i borgene der, han hev synt at han er ei fast vern.
5  For sjå, kongane kom saman og drog fram i lag.
6  Dei såg - då vart dei forfærde; dei vart vitskræmde, flydde i bråhast.
7  Ein skjelv greip dei der, angest som hjå ei barnsjuk kvinna.
8  Med austanvind braut du sund Tarsis-skip.
9  Liksom me hadde høyrt, so hev me no set det i Herren, allhers Gud by, i vår Guds by; Gud gjer han fast til æveleg tid. Sela.
10  Me grundar på di miskunn, Gud, midt i ditt tempel.
11  Som ditt namn, Gud, so er din pris alt til endane av jordi; di høgre hand er full av rettferd.
12  Sions-fjellet gled seg, Juda døtter fagnar seg yver dine domar.
13  Gakk ikring Sion, far rundt um henne, tel hennar tårn!
14  Legg merke til hennar vollar, gakk igjenom hennar borger, so de kann fortelja um det til den komande ætt.
15  For denne Gud er vår Gud æveleg og alltid; han skal føra oss ut yver dauden.
 
 
# Salmenes bok 49
1  Til songmeisteren; av Korahs born; ein salme.
2  Høyr dette, alle folk, vend øyra til, alle de som bur i verdi,
3  både låge og høge, rike og fatige, alle saman!
4  Min munn skal tala visdom, og det som mitt hjarta tenkjer upp, er vit.
5  Eg vil halla mitt øyra til fyndord, eg vil segja fram mi gåta til harpeljod.
6  Kvi skal eg ottast i dei vonde dagar, når vondskap av mine forfylgjarar kringset meg,
7  dei som set si lit til sitt gods og rosar seg av sin store rikdom?
8  Ein mann kann ikkje løysa ut ein bror, kann ikkje gjeva Gud løysepengar for han
9  - utløysingi av deira liv er for dyr, og han lyt lata det vera til æveleg tid -
10  so han skulde halda ved å leva for alltid og ikkje sjå gravi.
11  Nei, han skal få sjå henne. Vismenner døyr, dåre og fåviting gjeng burt alle saman og let sitt gods etter seg til andre.
12  Einaste tanken i deira hjarta er at deira hus skal standa æveleg, deira bustader frå ætt til ætt; dei kallar sin jorder etter sine namn.
13  Men eit menneske i herlegdom vert ikkje verande; han er lik dyri, som gjeng til grunns.
14  So gjeng det dei som er fulle av tru til seg sjølve, og dei som fylgjer etter dei og likar deira tale. Sela.
15  Som sauer vert dei førde ned i helheimen, dauden gjæter dei, og dei trurøkne råder yver dei, når morgonen renn; og deira skapnad vert øydelagd av helheimen, so dei hev ingen heimstad lenger.
16  Men Gud skal løysa ut mi sjel or helheims vald; for han skal taka meg til seg. Sela.
17  Ottast ikkje når ein mann vert rik, når hans hus kjem til stor herlegdom!
18  For han skal ingen ting taka med seg når han døyr; hans herlegdom skal ikkje fara ned etter han.
19  Um han og velsignar si sjel i si livstid, og dei prisar deg for di du gjer deg gode dagar,
20  so skal du då koma til di fedreætt, dei som ikkje ser ljose i all æva.
21  Eit menneske i herlegdom, som ikkje hev vit, er lik dyri, som gjeng til grunns.
 
 
# Salmenes bok 50
1  Ein salme av Asaf. Den Allmektige, Gud Herren, talar og kallar på jordi frå solekoma til soleglad.
2  Frå Sion, fagerleiks kruna, strålar Gud fram.
3  Vår Gud kjem og skal ikkje tegja. For hans åsyn gjeng etande eld, og ikring han stormar det sterkt.
4  Han kallar på himmelen ovantil og på jordi til å døma sitt folk:
5  Samla til meg mine trugne, som hev gjort pakt med meg um offer!
6  Og himmelen kunngjer hans rettferd; for Gud er den som skal halda dom. Sela.
7  Høyr, mitt folk, eg vil tala, Israel, eg vil vitna for deg; Gud, din Gud, er eg.
8  Ikkje for dine offer vil eg straffa deg; dine brennoffer er alltid framfor meg.
9  Eg vil ikkje taka uksar frå ditt hus eller bukkar frå dine grindar.
10  For meg høyrer alle dyr i skogen til, dyri på fjelli i tusundtal.
11  Eg kjenner alle fuglar på fjelli, og det som rører seg på marki, er meg for augo.
12  Um eg var hungrig, vilde eg ikkje segja det til deg; for meg høyrer jordriket til med alt det som fyller det.
13  Skulde eg eta kjøt av uksar og drikka blod av bukkar?
14  Ofra lov og takk til Gud og gjev den Høgste det du hev lova,
15  og kalla på meg den dag du er i naud, so vil eg fria deg ut, og du skal prisa meg.
16  Men til den ugudlege segjer Gud: Kva hev du med å fortelja um mine lover og taka mi pakt i din munn,
17  etter di du hatar tukt og kastar mine ord attum deg?
18  Når du ser ein tjuv, er du gjerne med han, og med horkarar slær du lag.
19  Din munn slepper du laus med det som vondt er, og di tunga spinn i hop svik.
20  Du sit og talar imot bror din, du baktalar son åt mor di.
21  Dette gjorde du, og eg tagde; so tenkte du eg var liksom du sjølv; men eg vil straffa deg og setja det fram for augo dine.
22  Gjev gaum etter dette, de som gløymer Gud, so eg ikkje skal riva sund, og ingen frelser!
23  Den som ofrar meg takk, han ærar meg, og den som gjeng den rette veg, han vil eg lata sjå Guds frelsa!
 
 
# Salmenes bok 51
1  Til songmeisteren; ein salme av David,
2  då profeten Natan var komen til han, etter han hadde gjenge inn til Batseba.
3  Gud, ver meg nådig etter di miskunn! Sletta ut mine brot etter din store godhug!
4  Två meg vel rein frå mi misgjerning, og reinsa meg frå mi synd!
5  For mine brot kjenner eg, og mi synd er alltid framfor meg.
6  Mot deg einast hev eg synda, og det som vondt er i dine augo, hev eg gjort, so du må vera rettferdig når du talar, vera rein når du dømer*.
7  Sjå, eg er fødd i misgjerning, og mor mi hev avla meg i synd.
8  Sjå, du hev lyst til sanning i inste hjarta; so lær meg då visdom i hjartedjupet!
9  Reinsa meg frå synd med isop, so eg vert rein! Två meg, so eg vert kvitare enn snø!
10  Lat meg høyra fagnad og gleda, lat dei bein fagna seg som du hev slege sund!
11  Løyn di åsyn for mine synder, og sletta ut alle mine misgjerningar!
12  Gud, skap i meg eit reint hjarta, og nya uppatt ei stødig ånd inni meg!
13  Kasta meg ikkje burt frå di åsyn, og tak ikkje din Heilage Ande frå meg!
14  Lat meg atter få fagna meg yver di frelsa, og haldt meg uppe med ei viljug ånd!
15  So vil eg læra lovbrjotarar dine vegar, og syndarar skal venda um til deg.
16  Gud, fria meg frå blodskuld, Gud, mine frelsar! So skal mi tunga fagna seg høgt yver di rettferd.
17  Herre, lat upp mine lippor! So skal min munn kunngjera din pris.
18  For du hev ikkje lyst til slaktoffer - elles skulde eg gjeva deg det; i brennoffer hev du ikkje hugnad.
19  Offer for Gud er ei sundbroti ånd; eit sundbrote og knust hjarta vil du, Gud, ikkje forsmå.
20  Gjer vel imot Sion etter din nåde, bygg murane åt Jerusalem!
21  Då skal du hava hugnad i rettferds offer, i brennoffer og heiloffer; då skal dei ofra uksar på ditt altar.
 
 
# Salmenes bok 52
1  Til songmeisteren; ein salme til lærdom av David,
2  då edomiten Doeg kom og fortalde Saul og sa til han: David er komen i Akimeleks hus.
3  Kvi rosar du deg av vondskap, du veldige? Guds miskunn varer all dagen.
4  På tyning stilar di tunga, lik ein kvest rakekniv, du som legg upp svikråder.
5  Du elskar det vonde i staden for det gode, lygn i staden for å tala sant. Sela.
6  Du elskar kvart tynande ord, du svikfulle tunga!
7  So skal og Gud riva deg ned for alltid; han skal gripa deg og rykkja deg ut or tjeldet og rydja deg ut or landet åt dei levande. Sela.
8  Og dei rettferdige skal sjå det og ottast, og dei skal læ åt han og segja:
9  Sjå der den mann som ikkje heldt Gud for si sterke vern, men sette si lit til sin store rikdom, sette sin styrke i sin vondskap.
10  Men eg er som eit grønt oljetre i Guds hus, eg set mi lit til Guds miskunn æveleg og alltid.
11  Eg vil lova deg til æveleg tid, for du hev gjort det, og eg vil venta på ditt namn, for det er godt, for augo på dine trugne.
 
 
# Salmenes bok 53
1  Til songmeisteren; etter Mahalat*; ein salme til lærdom av David.
2  Dåren segjer i sitt hjarta: Det er ingen Gud til. Vonde og styggelege er deira misgjerningar; det er ingen som gjer godt.
3  Gud skodar ned frå himmelen på mannsborni og vil sjå um det finst nokon vitug, nokon som søkjer Gud.
4  Dei er alle avvikne, dei er utskjemde alle saman; det finst ingen som gjer godt, det finst ikkje ein einaste.
5  Håttar dei då ikkje, dei som gjer urett? Dei et mitt folk som dei et brød; på Gud kallar dei ikkje.
6  Då vart dei storleg redde, dei som ikkje visste av reddhug; for Gud spreider beini av dei som lægrar seg mot deg; du gjer dei til skammar, for Gud hev støytt dei burt.
7  Å, gjev det frå Sion må koma frelsa for Israel! Når Gud gjer ende på sitt folks fangetid, då skal Jakob fagna seg, Israel gleda seg.
 
 
# Salmenes bok 54
1  Til songmeisteren, med strengleik; ein salme til lærdom av David,
2  då sifitane kom og sa til Saul: David held seg løynd hjå oss.
3  Gud, frels meg ved ditt namn, og hjelp meg til min rett ved di kraft!
4  Gud, høyr mi bøn, venda øyra til ordi frå min munn!
5  For framande hev stade upp imot meg, og valdsmenner stend meg etter livet; dei hev ikkje Gud for augo. Sela.
6  Sjå, Gud hjelper meg, Herren er den som held uppe mitt liv.
7  Det vonde skal falla tilbake på mine fiendar; gjer dei til inkjes i din truskap!
8  Med viljugt hjarta vil eg ofra til deg; eg vil prisa ditt namn, Herre, for det er godt.
9  For or all naud friar han meg ut, og på mine fiendar ser mitt auga med lyst.
 
 
# Salmenes bok 55
1  Til songmeisteren, med strengeleik; ein salme til lærdom av David.
2  Gud, vend øyra til mi bøn, og løyn deg ikkje for mi naudbeding!
3  Gjev gaum etter meg og svara meg! Mine sorgfyllte tankar fer hit og dit, og eg lyt stynja
4  for rop frå fienden, for trykk frå den ugudlege; for dei velter vondt yver meg, og i vreide forfylgjer dei meg.
5  Mitt hjarta skjelv i min barm, og dauderedslor hev falle på meg.
6  Otte og skjelving kjem yver meg, og fæla legg seg på meg.
7  Og eg segjer: Gjev eg hadde venger som duva! Då skulde eg fljuga burt og finna ein bustad.
8  Sjå, eg vilde fly langt burt, eg vilde finna herbyrge i øydemarki. Sela.
9  Eg vilde skunda meg i livd for den føykjande vinden, for stormen.
10  Gløyp dei, Herre, kløyv deira tungemål! For eg ser vald og kiv i byen.
11  Dag og natt gjeng dei kringum han på murane, og naud og ulukka råder der inne.
12  Tjon råder der inne, og vald og svik vik ikkje frå torget.
13  For ikkje ein fiende er det som hæder meg - det kunde eg tola; ikkje min uven er det som briskar seg mot meg - då kunde eg gøyma meg for han;
14  men du er det, du som var min likemann, min ven og min kjenning -
15  me som hadde hugleg samråd med kvarandre, som gjekk til Guds hus i det glade festfylgjet.
16  Lat øyding koma yver dei! Lat dei fara ned til helheimen levande! For vondskap råder i deira bustad, i deira hjarta.
17  Eg vil ropa til Gud, og Herren skal frelsa meg.
18  Kveld og morgon og middag vil eg klaga og sukka, so høyrer han mi røyst.
19  Han løyser ut mi sjel frå striden mot meg og gjev meg fred; for mange er dei mot meg.
20  Gud skal høyra og svara* dei - han tronar då frå fordoms tid, sela - dei som ikkje vil verta annarleis og som ikkje ottast Gud.
21  Han* legg hand på folk som held fred med han, han vanhelgar si pakt.
22  Ordi frå hans munn er håle som smør, men hans hjarta tenkjer på strid. Hans ord er mjukare enn olje, og dei er då dregne sverd.
23  Kasta byrdi di på Herren! Han skal halda deg uppe; han skal i all æva ikkje lata den rettferdige verta rikka.
24  Og du, Gud, skal støyta dei ned i den djupe grav; blodgjeruge og falske menner skal ikkje nå til helvti av si levetid; men eg set mi lit til deg.
 
 
# Salmenes bok 56
1  Til songmeisteren, etter "Den mållause duva langt burte"*; av David; ein miktam då filistarane tok han i Gat**.
2  Ver meg nådig, Gud! for menneske vil sluka meg; heile dagen trengjer dei meg med strid.
3  Mine fiendar freistar å sluka meg heile dagen; for mange er dei som i stormod strider imot meg.
4  Den dagen då eg ottast, set eg mi lit til deg.
5  Ved Gud prisar eg hans ord; til Gud set eg lit, eg ottast ikkje; kva skulde kjøt kunna gjera meg?
6  Heile dagen rengjer dei mine ord; alle deira tankar er imot meg til det som vondt er.
7  Dei slær seg saman, dei lurer, dei vaktar på mine steg, av di dei trår etter livet mitt.
8  Skulde dei med sin vondskap koma seg undan? Gud, støyt folkeslag ned i vreide!
9  Du hev talt kor ofte eg hev fare på flukt; mine tåror er gøymde i di flaska; stend dei ikkje i di bok?
10  Då skal mine fiendar venda attende, den dagen eg ropar; det veit eg at Gud er med meg.
11  Ved Gud prisar eg ordet; ved Herren prisar eg ordet.
12  Til Gud set eg lit, eg ottast ikkje; kva kann eit menneske gjera meg?
13  Gud, eg hev lovnader på meg til deg; eg vil løysa dei med takkoffer til deg.
14  For du hev berga mi sjel frå dauden, ja mine føter frå fall, so eg kann ferdast for Guds åsyn i ljoset åt dei levande.
 
 
# Salmenes bok 57
1  Til songmeisteren: "Tyn ikkje"*; av David; ein miktam, då han flydde for Saul og var i helleren**.
2  Ver meg nådig, Gud, ver meg nådig! For til deg flyr mi sjel, og i skuggen av dine vengjer søkjer eg livd til dess ulukka gjeng yver.
3  Eg ropar til Gud, den Høgste, til den Gud som fullfører sitt verk for meg.
4  Han sender hjelp frå himmelen og bergar meg, når hans som vil sluka meg spottar. Sela. Gud sender si miskunn og sin truskap.
5  Mi sjel er millom løvor; eg lyt liggja millom dei som spruter eld, millom menneske som til tenner hev spjot og piler, og til tunga eit kvast sverd.
6  Gud syn deg høg yver himmelen, di æra yver heile jordi!
7  Dei set garn for mine steg, mi sjel er nedbøygd; dei grev ei grav for meg, so fell dei midt i henne sjølve. Sela.
8  Mitt hjarta er roleg, Gud, mitt hjarta er roleg; eg vil syngja og lovsyngja.
9  Vakna, mi æra*! Vakna, harpa og citar! Eg vil vekkja morgonroden.
10  Eg vil prisa deg millom folki, Herre, eg vil lovsyngja deg millom folkeslagi.
11  For di miskunn er stor alt til himmelen, og din truskap til dei høge skyer.
12  Gud, syn deg høg yver himmelen, di æra yver heile jordi!
 
 
# Salmenes bok 58
1  Til songmeisteren; "Tyn ikkje"*; av David; ein miktam.
2  Tru de verkeleg med dykkar tegjing talar det som er rettferd? Og dømer de rett, de mannsborn?
3  Nei, i hjarta lagar de til misgjerningar, i landet veg de ut vald som kjem frå dykkar hender.
4  Dei ugudlege gjeng på avveg alt frå morsfanget; ljugarane fer vilt alt frå morslivet.
5  Eiter hev dei som orme-eiter; dei er som ein dauv orm, som dytter øyra til,
6  so han ikkje høyrer på røysti åt ormetemjaren, på han som vel kann trolla.
7  Gud, slå inn tennene i munnen deira, Herre, støyt sund jakslane på ungløvone!
8  Lat dei kverva som burtrennande vatn! Legg nokon sine piler i bogen, so lat dei vera som utan odd!
9  Lat dei vera som ein snigel, som løyser seg upp medan han gjeng, og liksom ei kvinna sitt ufullborne foster, som ikkje hev set soli!
10  Fyrr dykkar grytor fær kjenna klungerriset, skal han blåsa det burt*, både det friske og det som brenn.
11  Den rettferdige skal gleda seg, av di han ser hemn; han skal två sine føter i blodet av den ugudlege.
12  Og folk skal segja: Det finst då frukt for den rettferdige; der er då ein Gud som dømer på jordi.
 
 
# Salmenes bok 59
1  Til songmeisteren; "Tyn ikkje"*; av David; ein miktam, då Saul sende folk som gjætte på huset og vilde drepa han**.
2  Fria meg frå mine fiendar, min Gud, verna meg mot dei som stend upp imot meg,
3  fria meg frå dei som gjer urett, og berga meg frå blodgjeruge menner!
4  For sjå, dei ligg på lur og vil taka mitt liv; sterke menner slær seg saman imot meg, Herre, utan misgjerning og utan synd hjå meg.
5  Utan at eg hev forbrote meg, renner dei fram og gjer seg reiduge. Vakna og møt meg, og sjå!
6  Ja du, Herre, allhers Gud, Israels Gud, vakna til å heimsøkja alle heidningar, ver ikkje nådig mot nokon av dei falske nidingar! Sela.
7  Dei kjem att um kvelden; dei hyler som hundar og renner kring i byen.
8  Sjå, det gøyser ord ut or munnen deira, der er sverd i deira lippor; for kven høyrer det?
9  Men du, Herre, lær åt dei, du spottar alle heidningar.
10  Mot hans makt* vil eg venta på deg; for Gud er mi borg.
11  Min Gud vil møta meg med si miskunn, Gud vil lata meg sjå med lyst på mine fiendar.
12  Drep dei ikkje, so ikkje mitt folk skal gløyma det! Lat dei ved di makt flakka heimlause ikring og støyt dei ned, du Herre, vår skjold!
13  Kvart ord på deira lippor er ei synd i deira munn; lat dei so verta fanga i sitt ovmod og for den banning og lygn som dei talar.
14  Gjer ende på dei i vreide, gjer ende på dei, so dei ikkje meir er til, og lat dei vita at det er Gud som råder i Jakob, alt til endane av jordi! Sela.
15  Og dei kjem att um kvelden, hyler som hundar og renner kring i byen.
16  Dei flakkar um etter mat; vert dei ikkje mette, nattar dei yver slik dei er.
17  Men EG vil syngja um din styrke og um morgonen fagna meg høgt yver di miskunn; for du er mi borg og mi livd den dag eg er i naud.
18  Min styrke! For deg vil eg syngja; for Gud er mi borg, min miskunnsame Gud.
 
 
# Salmenes bok 60
1  Til songmeisteren; etter Sjusjan edut*; ein miktam av David til å læra,
2  då han stridde med syrarane frå Mesopotamia og syrarane frå Soba, og Joab kom att og slo tolv tusund edomitar i Saltdalen.
3  Gud! Du hev støytt oss burt, du hev slege oss og drive oss frå kvarandre, du var vreid; kveik oss upp att!
4  Du hev fenge jordi til å skjelva og rivna; bøt no brestene, for ho stend ikkje stødt!
5  Du hev late folket ditt sjå harde ting, du hev skjenkt oss vin so me tumla.
6  Men du hev gjeve dei som ottast deg, eit hermerke til uppreising, for sanning skuld. Sela.
7  For at dei du elskar, må verta frelste, so hjelp no med di høgre hand og bønhøyr oss!
8  Gud hev tala i sin heilagdom. Eg vil fagna meg; eg vil skifta ut Sikem, og Sukkotdalen vil eg mæla.
9  Meg høyrer Gilead til, og meg høyrer Manasse til, og Efra'im er vern for mitt hovud, Juda er min styrarstav.
10  Moab er mitt vaskefat, på Edom kastar eg skoen min; ropa høgt av fagnad for meg du Filistar-land!
11  Kven vil føra meg til den faste by? Kven leider meg til Edom?
12  Er det ikkje du, Gud, du som støytte oss burt, du, Gud, som ikkje drog ut med våre herar?
13  Gjev oss hjelp imot fienden for mannehjelp er fåfengd!
14  Med Guds hjelp skal me gjera storverk, og han skal trakka ned våre fiendar.
 
 
# Salmenes bok 61
1  Til songmeisteren, på strengleik; av David.
2  Gud, høyr mitt klagerop, merka mi bøn!
3  Frå enden av jordi ropar eg til deg, medan hjarta ormektast; før meg upp på eit fjell, som elles vert for høgt for meg!
4  For du hev vore mi livd, eit sterkt tårn mot fienden.
5  Lat meg æveleg bu i ditt tjeld, finna livd i skuggen av dine venger! Sela.
6  For du, Gud, hev høyrt på mine lovnader, du hev gjeve meg arv med dei som ottast ditt namn.
7  Du vil leggja dagar til kongens dagar, hans år skal vera som ætt etter ætt,
8  han skal trona æveleg for Guds åsyn; set miskunn og truskap til å vara han!
9  So vil eg æveleg lovsyngja ditt namn, so eg kann løysa mine lovnader dag etter dag.
 
 
# Salmenes bok 62
1  Til songmeisteren, for Jedutun; ein salme av David.
2  Einast i von til Gud er mi sjel still; frå han kjem mi frelsa.
3  Einast han er mitt fjell og mi frelsa, mi borg, dei skal ikkje rikka meg mykje.
4  Kor lenge vil de alle storma inn på ein mann, brjota han ned som ein hallande mur, ein steingard som dei velter?
5  Dei samråder seg berre um å støypa han ned frå hans høgd, dei likar lygn; med munnen velsignar dei, men i hjarta bannar dei. Sela.
6  Einast i von til Gud ver still, mi sjel! For frå han kjem mi von.
7  Einast han er mitt fjell og mi frelsa, mi borg, dei skal ikkje rikka meg.
8  Hjå Gud er mi frelsa og mi æra; mitt sterke fjell, mi livd er i Gud.
9  Lit på han til kvar tid, de folk! Renn dykkar hjarta ut for hans åsyn! Gud er livd for oss. Sela.
10  Berre fåfengd er menneskeborn, berre lygn er mannesøner. I vektskåli stig dei til vers, dei er fåfengd alle saman.
11  Lit ikkje på vald, og set ikkje fåfengd von til gods som er rana! Når rikdomen aukar, so akta ikkje på det!
12  Ein gong hev Gud tala, ja tvo gonger hev eg høyrt det*, at styrke høyrer Gud til.
13  Og hjå deg, Herre, er miskunn; for du gjev kvar ein etter hans gjerning.
 
 
# Salmenes bok 63
1  Ein salme av David, då han var i Juda øydemark.
2  Gud! Du er min Gud, eg søkjer deg tidleg; mi sjel tyrster etter deg, mitt kjøt lengtar etter deg i eit turt land som ligg i vanmakt utan vatn.
3  Soleis hev eg skoda deg i heilagdomen - eg såg di makt og din herlegdom.
4  For di miskunn er betre enn livet; mine lippor prisar deg.
5  Soleis vil eg lova deg so lenge eg lever; i ditt namn vil eg lyfta upp mine hender.
6  Som av merg og feitt skal mi sjel verta mett, og med jublande lippor skal min munn prisa deg.
7  Når eg kjem deg i hug på mitt lægje, tenkjer eg på deg i nattevaktene.
8  For du hev vore hjelp for meg, og i skuggen av dine venger ropar eg høgt av fagnad
9  Mi sjel heng fast ved deg; di høgre hand held meg uppe.
10  Men dei som stend meg etter livet og vil tyna det, dei skal koma til dei nedste djup i jordi.
11  Dei skal verta yvergjevne til sverdmakt, verta til ran for revar.
12  Men kongen skal gleda seg i Gud; kvar den som sver ved han, skal prisa seg sæl, for ljugarane skal verta målbundne.
 
 
# Salmenes bok 64
1  Til songmeisteren; ein salme av David.
2  Gud, høyr mi røyst når eg klagar, vara mitt liv for fiendeskræmsla!
3  Gøym meg for løyndelaget av dei vonde, for den bråkande hop av illgjerningsmenner,
4  som kvesser si tunga som eit sverd, legg på bogen si pil, det beiske ordet,
5  og vil skjota ned den skuldlause i løynd; brått skyt dei han og reddast ikkje.
6  Dei gjer si vonde råd fast, dei fortel at dei vil leggja løynde snaror, dei segjer: Kven ser dei?
7  Dei tenkjer upp ugjerningar: Me er ferdige, tanken er er tenkt - og mannsens tankar og hjarta er djupe.
8  Då skyt Gud dei; pili kjem brått og sårar dei.
9  Dei stupar ned, deira tunge kjem yver dei; alle som ser på dei, rister på hovudet.
10  Og alle menneske reddast og forkynner Guds gjerning, og dei skynar hans verk.
11  Den rettferdige gleder seg i Herren og flyr til han, og alle ærlege av hjarta prisar seg sæle.
 
 
# Salmenes bok 65
1  Til songmeisteren; ein salme av David; ein song.
2  Gud, dei er stille for deg og prisar deg på Sion, og dei gjev deg det dei hev lova.
3  Du som høyrer bøner, til deg kjem alt kjøt.
4  Når mine misgjerningar hev vorte for tunge for meg, so forlet du våre brot.
5  Sæl er den som du vel ut og let koma nær, so han bur i dine fyregardar; me vil metta oss med det gode i ditt hus, ditt heilage tempel.
6  Med skræmelege gjerningar bønhøyrer du oss i rettferd, du vår Frelse-Gud, du som er ei livd for alle heimsens endar og havet langt burte.
7  Han gjer fjelli faste med si kraft, gyrd med velde.
8  Han døyver havsens dur, bylgjeduren og bråket av folkeslagi.
9  Og dei som bur ved endane av jordi, reddast for dine teikn; heimen for morgon og kveld fyller du med fagnadrop.
10  Du hev gjesta jordi og gjeve henne ovnøgd, du hev gjort henne ovleg rik, Guds bekk er full av vatn; du hev late dei få sitt korn, for soleis lagar du jordi til.
11  Du vatna hennar plogforer, jamna dei med upp-pløgde åkrar; du bløytte henne med regnskurer, velsigna hennar grøda.
12  Du hev krynt året med din godleik, og dine fotfar dryp av feitt.
13  Beiti i øydemarki dryp, og haugane gyrdar seg med fagnadrop.
14  Engjane er klædde med sauer, og dalane sveiper seg i korn; folk ropar med fagnad og syng.
 
 
# Salmenes bok 66
1  Til songmeisteren; ein song, ein salme. Set i med fagnadrop for Gud, all jordi!
2  Syng ut hans namns æra, gjev han æra til hans pris!
3  Seg til Gud: Kor skræmelege dine verk er! For di store makt skuld må dine fiendar smeikja for deg.
4  All jordi skal tilbeda deg og syngja deg lov, dei skal syngja um ditt namn. Sela.
5  Kom og sjå Guds gjerningar! Skræmeleg er han i gjerning mot mannsborni.
6  Han gjorde havet um til turrlende, gjenom elvi gjekk dei til fots; der gledde me oss i han!
7  Han råder med sitt velde æveleg, hans augo gjæter heidningane; dei trassige må ikkje upphøgja seg. Sela.
8  De folk, lova vår Gud og kunngjer hans pris med høg røyst,
9  han som heldt vår sjel i live og ikkje let vår fot vera ustød!
10  For du prøvde oss, Gud, du reinsa oss, som dei reinsar sylv.
11  Du førde oss inn i eit garn, du la ei tyngjande byrd på våre lender.
12  Du let menneske fara yver vårt hovud; me kom i eld og vatn. Men du førde oss ut og kveikte oss.
13  Eg vil ganga inn i ditt hus med brennoffer; eg vil gjeva deg det eg hev lova,
14  det som gjekk yver mine lippor, og som munnen min tala då eg var i naud.
15  Brennoffer av gjødslefe vil eg ofra til deg med eim av verar; eg vil ofra både uksar og bukkar. Sela.
16  Kom og høyr, alle de som ottast Gud, so vil eg fortelja kva han hev gjort for mi sjel.
17  Til han rop eg med min munn, og lovsong var under tunga mi.
18  Hadde eg stila på urett i mitt hjarta, vilde Herren ikkje høyra.
19  Men Gud hev høyrt, han hev lydt etter mitt bønerop.
20  Lova vere Gud, som ikkje sa viste mi bøn ifrå seg og ikkje tok frå meg si miskunn!
 
 
# Salmenes bok 67
1  Til songmeisteren på strengleik; ein salme, ein song.
2  Gud vere oss nådig og velsigne oss, han late si åsyn lysa hjå oss - sela -
3  so dei må kjenna din veg på jordi, di frelse hjå alle heidningar.
4  Folki skal prisa deg, Gud! Folki skal prisa deg alle saman.
5  Folkeslagi skal gledast og fagna seg høgt; for du dømer folki med rett, og folkeslagi på jordi leider du. Sela.
6  Folki skal prisa deg, Gud! Folki skal prisa deg alle saman.
7  Landet hev gjeve si grøda; Gud, vår Gud, velsignar oss.
8  Gud velsignar oss, og alle heimsens endar skal ottast han.
 
 
# Salmenes bok 68
1  Til songmeisteren; av David; ein salme, ein song.
2  Gud reiser seg, hans fiendar vert spreidde, og dei som hatar han, flyr for hans åsyn.
3  Liksom røyk driv burt, so driv du dei burt; liksom voks brånar for eld, so gjeng dei ugudlege til grunns for Guds åsyn.
4  Og dei rettferdige gleder seg, dei fagnar seg høgt for Guds åsyn og frygdar seg med gleda.
5  Syng for Gud, syng lov for hans namn! Bygg veg for han som fer fram i øydemarker, Herren er namnet hans og fegnast for hans åsyn!
6  Far for farlause og domar for enkjor er Gud i sin heilage bustad.
7  Gud gjev dei einslege hus og heim, han fører fangar ut til lukka; berre dei motstridige bur i turrlende.
8  Gud, då du drog ut framfyre folket ditt, då du skreid fram i øydemarki - sela -
9  då skalv jordi, og himmelen draup for Guds åsyn, Sinai der burte skalv for Guds, Israels Guds åsyn.
10  Rikleg regn let du falla, Gud; du styrkte arven din då han var utmødd.
11  Ditt folk sette seg ned i landet*; Gud, du var god og reidde det til for armingen.
12  Herren gjev sigersong; stor er skaren av kvinnor som kjem med gledebod.
13  Kongar yver herar flyr, dei flyr, og ho som sit heime, skifter herfang.
14  Når de kviler millom kviene, er det som sylvlagde duvevenger og vengfjører med grøn gullglima*.
15  Når den Allmektige spreider kongar der*, då snøar det på Salmon**.
16  Eit Guds fjell* er Basans fjell, eit fjell med mange tindar er Basans fjell**.
17  Kvifor ser de skakt, de fjell med mange tindar, til det fjellet der Gud tekkjest å bu? Herren skal og bu der for alltid.
18  Guds vogner er tvo gonger ti tusund, tusund på tusund; Herren er imillom dei, Sinai er i heilagdomen*.
19  Du for upp i det høge, førde fangar burt, tok gåvor millom menneski, ogso av dei trassige, so du kunde bu der, Herre Gud!
20  Lova vere Herren dag etter dag! Legg dei byrd på oss, so er Gud vår frelsa. Sela.
21  Gud er for oss ein Gud til frelsa, og hjå Herren, Israels Gud, er det utvegar frå dauden.
22  Ja, Gud krasar hovudet på sine fiendar, den hærde hovudkruna på han som ferdast i si syndeskuld.
23  Herren segjer: Frå Basan hentar eg dei att, eg vil henta dei att frå havsens djup,
24  so foten din må trakka i blod, tunga åt hundane dine få sin lut av fiendane.
25  Dei ser dine sigersferder, Gud, sigersferdene der min Gud, min konge, fer inn i heilagdomen.
26  Fyre gjeng songarar, etterpå harpespelarar midt imillom møyar som slær på paukor.
27  Lova Gud i samlingane, lova Herren, de som er av Israels kjelda!
28  Der er Benjamin, den yngste, som er herre yver dei*, hovdingane av Juda med sin hop, hovdingane av Sebulon, hovdingane av Naftali.
29  Din Gud hev etla deg styrke; Gud, styrk det som du hev gjort for oss!
30  For skuld ditt tempel i Jerusalem* skal kongar koma med gåvor til deg.
31  Skjell på dyret i sevet*, på stuteflokken og folkekalvane**, som kastar seg ned for deg med sylvstykke! Han spreider folki som er huga på strid.
32  Veldige menner skal koma frå Egyptar-land, Etiopia skal skunda seg og retta hendene ut til Gud.
33  De rike på jordi, syng for Gud, syng lov for Herren, sela,
34  han som fer fram i dei eldgamle himle-himlar! Sjå, han let si røyst høyra, ei veldig røyst.
35  Gjev Gud makt! Yver Israel er hans høgd, og hans makt i skyene.
36  Skræmeleg er du, Gud, frå dine heilagdomar; Israels Gud, han gjev folket makt og styrke. Lova vere Gud!
 
 
# Salmenes bok 69
1  Til songmeisteren, etter "Liljor"*; av David.
2  Frels meg, Gud! for vatni når radt til sjeli.
3  Eg er sokken ned i botnlaust dy, der det inkje fotfeste er; eg er komen ut i ovdjupe vatn, og flodi fløymer yver meg.
4  Eg hev ropa meg trøytt, det brenn i min strupe; mine augo er upptærde med di eg ventar på min Gud.
5  Fleire enn håri på mitt hovud er dei som hatar meg utan årsak; mange er dei som vil meg tyna meg, som utan grunn er mine fiendar; det eg ikkje hev rana, skal eg no gjeva attende.
6  Gud, du kjenner min dårskap, og all mi syndeskuld er ikkje løynd for deg.
7  Lat dei ikkje verta til skammar ved meg, dei som ventar på deg, Herre, Herre, allhers Gud! Lat dei ikkje verta til spott ved meg, dei som søkjer deg, Israels Gud!
8  For di skuld ber eg vanæra, ligg skjemsla yver mitt andlet.
9  Eg hev vorte framand for brørne mine og ein utlending for borni åt mor mi.
10  For brennhug for ditt hus hev ete meg upp, og deira spottord som spottar deg, hev falle på meg.
11  Då mi sjel gret medan eg fasta, vart eg spotta for det.
12  Då eg klædde meg i sekkety, vart eg eit ordtøke for dei.
13  Dei som sit i porten, røder um meg, og drikkarane syng um meg.
14  Men eg kjem med mi bøn til deg, Herre, i nådetidi, Gud, for di store miskunn; svara meg med din frelsande truskap!
15  Berga meg ut or søyla og lat meg ikkje søkka! Lat meg verta berga frå dei som hatar meg, og frå dei djupe vatni!
16  Lat ikkje vassflodi fløyma yver meg og ikkje djupet gløypa meg, og heller ikkje brunnen lata att sitt gap yver meg!
17  Svara meg, Herre, for din nåde er god; vend deg til meg etter di store miskunn!
18  Og løyn ikkje di åsyn for tenaren din, for eg er i naud; skunda deg og svara meg!
19  Kom nær til mi sjel, løys henne ut, frels meg for mine fiendar skuld!
20  Du kjenner mi spott og skam og vanæra; for di åsyn stend alle mine uvener.
21  Spottord hev brote mitt hjarta sund, so eg er sjuk; eg venta på medynk, men der var ingi, og på trøystarar, men eg fann ingen.
22  Dei gav meg gall å eta, og då eg var tyrst, gav dei meg eddik å drikka.
23  Lat bordet deira verta ei snara framfor dei, og ei gildra for dei når dei er trygge.
24  Lat augo deira dimmast, so dei ikkje ser, og lat deira lender alltid skjelva!
25  Renn ut yver dei din vreide, og lat din brennande harm nå dei!
26  Lat deira bustad verta øydd, lat det ingen vera som bur i deira tjeld!
27  For dei forfylgjer den som du hev slege, og dei fortel um pinsla åt dei som du hev gjenomstunge.
28  Lat dei leggja syndeskuld til si syndeskuld, og lat dei ikkje koma til di rettferd!
29  Lat dei verta utstrokne or livsens bok og ikkje verta innskrivne med dei rettferdige!
30  Men eg er ein arming full av verk; Gud, lat di frelsa berga meg!
31  Eg vil lova Guds namn med song og høglova han med takksegjing,
32  og det skal tekkjast Herren betre enn ein ung ukse med horn og klauver.
33  Når spaklynde ser det, skal dei gleda seg; de som søkjer Gud - må dykkar hjarta leva!
34  For Herren høyrer på dei fatige, og sine fangar vanvyrder han ikkje.
35  Himmel og jord skal lova han, havet og alt som røyver seg i det.
36  For Gud skal frelsa Sion og byggja byane i Juda, og dei* skal bu der og eiga dei,
37  og avkjømet åt hans tenarar skal erva dei, og dei som elskar hans namn, skal bu der.
 
 
# Salmenes bok 70
1  Til songmeisteren; av David; til minne.
2  Gud, kom og berga meg! Herre, skunda deg og hjelp meg!
3  Lat dei verta til skam og spott, alle som stend etter mitt liv! Lat dei vika attende og skjemmast, dei som ynskjer meg vondt!
4  Lat dei snu for si skjemd dei som segjer: Ha, ha!
5  Lat dei fegnast og gleda seg i deg, alle dei som søkjer deg! Lat dei som elskar di frelsa, alltid segja: Høglova vere Gud!
6  For eg er arm og fatig; Gud, kom snart til meg! Du er mi hjelp og min frelsar; Herre, dryg ikkje!
 
 
# Salmenes bok 71
1  Til deg, Herre, set eg mi lit, lat meg aldri i æva verta til skammar!
2  Fria meg ut og berga meg ved di rettferd! Halla ditt øyra til meg og frels meg!
3  Ver meg eit berg til å bu på der eg alltid kann koma, du som hev gjeve påbod um frelsa for meg! For du er mitt fjell og mi festning.
4  Min Gud, fria meg ut or handi åt den ugudlege, or hans vald som er urettferdig og gjer valdsverk!
5  For du er den eg vonar på, Herre, Herre, den eg set mi lit til alt frå ungdomen.
6  På deg hev eg studt meg alt frå morsfanget, du er den som drog meg ut or morslivet; um deg vil eg alltid syngja min lovsong.
7  Som eit under hev eg vore for mange, men du er mi sterke borg.
8  Min munn er full av ditt lov, av din herlegdom heile dagen.
9  Kasta meg ikkje burt i min alderdom, forlat meg ikkje når mi kraft vert til inkjes.
10  For mine fiendar hev sagt um meg, og dei som vaktar på mitt liv legg råder i hop
11  og segjer: Gud hev forlate han; forfylg han og tak han, for det er ingen som bergar!
12  Gud, ver ikkje langt frå meg! Min Gud, skunda deg og hjelp meg!
13  Lat dei som stend etter mitt liv, verta til skammar og ganga til grunns! Lat dei som søkjer mi ulukka, verta kleidde i skam og spott!
14  Men eg vil alltid vona, og stødt vil eg lova deg meir og meir.
15  Min munn skal fortelja um di rettferd, um di frelse all dagen; for eg veit ikkje tal på dei.
16  Eg vil koma fram med Herrens, Israels Guds veldige verk, eg vil prisa di rettferd, berre di.
17  Gud, du hev lært meg upp alt frå ungdomen, og til dessa kunngjer eg dine undergjerningar.
18  Forlat meg då ikkje heller når eg vert gamal og grå, du Gud, til dess eg fær forkynna um din arm til ei onnor ætt, di makt til kvar den som skal koma.
19  Og di rettferd, Gud, når upp til det høge; du Gud, som hev gjort store ting, kven er som du?
20  Du som hev late oss sjå mange trengslor og ulukkor, du vil gjera oss levande att og draga oss upp att or dyptene i jordi.
21  Du vil lata meg veksa og vil venda og trøysta meg.
22  So vil eg prisa deg med harpespel, din truskap, min Gud. Eg vil syngja del lov med citar, du Israels Heilage!
23  Mine lippor skal fegnast, for eg vil syngja deg lov, og mi sjel, som du hev løyst ut.
24  Ogso tunga mi skal heile dagen tala um di rettferd; for dei hev vorte til spott, dei stend til skam, dei som søkjer mi ulukka.
 
 
# Salmenes bok 72
1  Av Salomo. Gud, Gjev kongen dine domar og kongssonen di rettferd!
2  Han skal døma ditt folk med rettferd og dine armingar med rett.
3  Fjelli skal bera fred for folket, og like eins haugane for rettferd skuld.
4  Han skal døma armingane i folket, han skal frelsa borni åt den fatige og knasa valdsmannen.
5  Dei skal ottast deg so lenge soli skin, og so lenge månen lyser, frå ætt til ætt.
6  Han skal koma ned som regn på nyslegen voll, lik ei regnskur, som væter jordi.
7  I hans dagar skal den rettferdige bløma og det skal vera mykje fred, alt til det ingen måne er meir.
8  Og han skal hava herredom frå hav til hav og frå elvi til endane av jordi.
9  Dei som bur i øydemarki, skal bøygja kne for han, og hans fiendar skal slikka mold.
10  Kongane frå Tarsis og øyane skal bera fram gåvor, kongane frå Sjeba og Seba skal koma med skatt.
11  Alle kongar skal fall ned for han, alle heidningar skal tena han.
12  For han skal frelsa den fatige som ropar, og armingen som ingen hjelpar hev.
13  Han skal spara vesalmannen og den fatige, og sjelene åt dei fatige skal han frelsa.
14  Frå trykk og vald skal han løysa deira sjel, og dyrt skal blodet deira vera i hans augo.
15  Og dei skal leva og gjeva han gull frå Sjeba og alltid beda for han; heile dagen skal dei lova han.
16  Det skal vera ei ovnøgd med korn i landet, på fjelltoppane, grøda skal susa som Libanon-skogen, og folk skal bløma fram i byane som gras på jordi.
17  Hans namn skal vara i all æva; so lenge soli skin, skal hans namn setja nye renningar, og dei skal velsigna seg ved han; alle heidningar skal prisa han sæl.
18  Lova vere Gud Herren, Israels Gud, han, den einaste som gjer under!
19  Og lova vere hans herlege namn i all æva, og all jordi verte full av hans herlegdom! Amen, amen.
20  Ende på bønene av David, son åt Isai.
 
 
# Salmenes bok 73
1  Ein salme av Asaf. Ja, Gud er god mot Israel, mot dei som er reine i hjarta.
2  Men eg - mine føter hadde so nær snåva, det skilde lite at mine steg hadde skride ut.
3  For eg harmast på dei ovmodige då eg såg at det gjekk dei gudlause godt.
4  For dei er frie frå verk til dei døyr, og deira styrke trivst og blømer.
5  De veit ikkje av naud som andre folk, og dei vert ikkje plaga som andre menneske.
6  Difor er ovmod deira halsprydnad, vald sveiper seg um dei som eit klædeplagg.
7  Augo deira glytter ut or feitt, deira hjartans tankar bryt fram.
8  Dei spottar og talar i vondskap um valdsverk, frå høgdi talar dei.
9  Dei lyfter sin munn upp til himmelen, og deira tunga fer fram på jordi.
10  Difor fær dei sitt folk til å venda seg til dei, og mykje vatn syg dei i seg*.
11  Og dei segjer: Korleis skulde Gud vita noko? Finst det vel kunnskap hjå den Høgste?
12  Sjå, dette er dei ugudlege, og æveleg trygge veks dei i velmakt.
13  Ja, fåfengt hev eg reinsa mitt hjarta og tvege mine hender i uskyld;
14  eg vart like vel plaga heile dagen, og kvar morgon kom til meg med tukt.
15  Dersom eg hadde sagt: Eg vil tala soleis*, då hadde eg vore utru mot ætti av dine born.
16  So tenkte eg etter og vilde skyna dette*; mødesamt var det for meg
17  - til dess eg gjekk inn i Guds heilagdomar og akta på deira ende.
18  Ja, på hålka set du dei; du lét dei falla, so dei gjekk til grunns.
19  Kor dei vart øydelagde i ein augneblink! Dei gjekk under og fekk ein skræmeleg ende.
20  Som ein vanvyrder ein draum når ein vaknar, soleis vanvyrder du, Herre, deira skuggebilete når du vert vaken.
21  Når mitt hjarta var beiskt, og eg fekk styng i nyro,
22  då var eg uvitug og skyna inkje; som eit dyr var eg imot deg.
23  Men eg vert alltid verande hjå deg, du hev gripe mi høgre hand.
24  Du leider meg med di råd, og sidan tek du meg upp i herlegdom.
25  Kven hev eg elles i himmelen? Og når eg hev deg, hev eg ikkje hug til noko på jordi.
26  Um mitt kjøt og hjarta vert til inkjes, so er Gud æveleg mitt hjartans berg og min deil.
27  For sjå, dei som held seg burte frå deg, gjeng til grunns; du tyner alle som fell frå deg i hor*.
28  Men for meg er det godt å halda meg nær til Gud; eg set mi lit til Herren, Israels Gud, so eg kann fortelja alle dine gjerningar.
 
 
# Salmenes bok 74
1  Ein song til lærdom av Asaf. Kvifor hev du, Gud, støytt oss burt til æveleg tid? Kvifor ryk din vreide mot den hjord du beiter?
2  Kom i hug din lyd, som du vann deg i fordoms tid, som du løyste ut til å vera din arvs ætt, Sions fjell, der du bur.
3  Lyft dine steg til dei ævelege grushaugar! Alt hev fienden fare ille med i heilagdomen.
4  Dine motstandarar hev bura midt i ditt samlingshus; dei hev sett sine eigne merke upp til merke.
5  Det såg ut som når ein lyfter øksar i tjukke skogen.
6  Og no, alt som fanst av utskurd, det slo dei sund med øks og hamar.
7  Dei hev sett eld på heilagdomen din; reint til grunnen hev dei vanhelga bustaden for ditt namn.
8  Dei hev sagt i sitt hjarta: Me vil tyna dei alle i hop! Dei hev brent upp alle Guds samlingshus i landet.
9  Våre eigne teikn ser me ikkje; det finst ingen profet lenger, og ingen hjå oss som veit kor lenge det skal vara.
10  Gud, kor lenge skal motstandarane spotta, fienden vanvyrda ditt namn æveleg?
11  Kvifor dreg du di hand, di høgre hand attende? Tak henne ut or barmen og øydelegg!
12  Gud er då min konge frå gamal tid, han som skaper frelsa på den vide jord.
13  Det var du som skilde havet ved din styrke, krasa hovudi åt drakane på vatnet.
14  Du slo sund hovudi åt Leviatan*, du gav han til føda for folk i øydemarki.
15  Du let kjelda og bekk renna fram, du turka ut årgangs elvar.
16  Deg høyrer dagen til, deg høyrer og natti til; du hev skapt himmelljosi og soli.
17  Du hev sett fast alle grensor på jordi; sumar og vinter - du hev laga dei.
18  Kom i hug dette: Fienden hev spotta Herren, og eit dårleg folk hev vanvyrdt ditt namn!
19  Gjev ikkje turtelduva di til den mordfuse flokken, gløym ikkje æveleg flokken av dine armingar!
20  Sjå til pakti! For løynkrokane i landet er fulle av valds-bøle.
21  Lat ikkje den nedtrykte ganga burt med skam, lat den arme og fatige lova ditt namn!
22  Statt upp, Gud, før di sak! Kom i hug at du vert spotta av dåren heile dagen!
23  Gløym ikkje røysti åt dine fiendar, ståket frå dine motstandarar, som alltid stig upp!
 
 
# Salmenes bok 75
1  Til songmeisteren; "Tyn ikkje"*; ein salme av Asaf; ein song.
2  Me prisar deg, Gud, me prisar, og nær er ditt namn; dei fortel um dine under.
3  For [so segjer Herren]: Eg vil gripa den fastsette tid, eg, eg vil døma med rettferd.
4  Jordi er i uppløysing, og alle som bur der, eg hev sett hennar stolpar etter mål. Sela.
5  Eg segjer til dei ovmodige: Ver ikkje ovmodige, og til dei ugudlege: Reis ikkje horn!
6  Reis ikkje hornet dykkar høgt, gjer ikkje nakke og tala agelaust!
7  For ikkje frå aust eller frå vest, og ikkje heller frå fjell-øydemarki* -
8  nei, Gud er den som dømer; den eine nedrar han, hin upphøgjer han.
9  For eit staup er i Herrens hand med skumande vin; det er fullt av kryddevin, og han skjenkjer av det; ja bermen skal dei suga til seg og drikka, alle dei ugudlege på jordi.
10  Men eg vil forkynna det æveleg, eg vil lovsyngja Jakobs Gud.
11  Og alle horni på dei ugudlege vil eg hogga av; horni på den rettferdige skal reisa seg høgt.
 
 
# Salmenes bok 76
1  Til songmeisteren, med strengleik; ein salme av Asaf; ein song.
2  Gud er kjend i Juda, hans namn er stort i Israel.
3  Han bygde si hytta i Salem og sin bustad på Sion.
4  Der braut han sund ljoni frå bogen, skjold og sverd og ufred. Sela.
5  Strålande er du, herleg framfor røvarfjelli*.
6  Dei hjarte-sterke menner hev vorte plundra; dei søv sin svevn, og ingen av kjempone fann sine hender.
7  Ved ditt trugsmål, Jakobs Gud, vart både vogn og hest djupt svævde.
8  Du - skræmeleg er du, og kven kann standa for di åsyn når du vert vreid?
9  Frå himmelen let du høyrast dom; jordi reddast og vart still,
10  då Gud stod upp til dom, til å frelsa alle spaklyndte på jordi. Sela.
11  For manne-harm lyt prisa deg; med endå større harm gyrder du deg.
12  Gjev lovnader og gjev Herren dykkar Gud det de hev lova! Alle som er ikring han, skal koma med gåvor til den Skræmelege.
13  Han staggar stormodet hjå hovdingar, han er skræmeleg for kongane på jordi.
 
 
# Salmenes bok 77
1  Til songmeisteren, for Jedutun*; av Asaf; ein salme.
2  Eg ropar til Gud, og eg vil skrika; eg ropar til Gud, og han vil venda øyra til meg.
3  Den dagen eg er i naud, søkjer eg Herren; um natti retter eg ut handi, og ho vert ikkje trøytt, mi sjel vil ikkje lata seg trøysta.
4  Eg vil koma Gud i hug og sukka; eg vil tenkja etter, og mi ånd ormektast. Sela.
5  Du held augo mine opne i nattevaktene; eg er uroleg og talar ikkje.
6  Eg tenkjer på fordoms dagar, på lengst framfarne år.
7  Eg vil koma i hug min strengleik um natti, i mitt hjarta vil eg grunda, og mi ånd ransakar.
8  Vil då Herren æveleg støyta burt, og vil han ikkje lenger visa nåde?
9  Er det for all tid ute med hans miskunn? Hev hans lovnad vorte upp i inkje frå ætt til ætt?
10  Hev Gud gløymt å vera nådig? Hev han i vreide stengt for sin godhug? Sela.
11  Eg segjer: Dette er mi plaga, det er år frå høgre handi åt den Høgste.
12  Eg vil forkynna Herrens gjerningar; for eg vil minnast dine under frå fordoms tid.
13  Og eg vil tenkja etter alt ditt verk, og på dine store gjerningar vil eg grunda.
14  Gud! I heilagdom er din veg; kven er ein gud, stor som Gud?
15  Du er den Gud som gjer under; du hev kunngjort din styrke millom folkeslagi.
16  Du hev løyst ditt folk ut med velde, borni åt Jakob og Josef. Sela
17  Vatni såg deg, Gud, vatni såg deg og bivra, ja djupi skalv.
18  Skyene gav vatn, himmelen dunde, ja dine piler flaug ikring.
19  Di tora dunde i kvervelstormen, eldingar lyste upp jordriket, jordi skalv og riste.
20  Gjenom havet gjekk din veg, og dine stigar gjenom store vatn, og dine fotfar vart ikkje kjende.
21  Du førde ditt folk som ei hjord ved handi åt Moses og Aron.
 
 
# Salmenes bok 78
1  Ein salme til lærdom av Asaf. Lyd, mitt folk, på læra mi, legg øyra til det munnen min talar!
2  Eg vil opna min munn med fyndord, eg vil lata gåtor frå gamal tid strøyma ut.
3  Det me hev høyrt og veit, og det våre feder hev fortalt oss,
4  det vil me ikkje dylja for deira born, men fortelja Herrens pris for den komande ætti, og hans styrke og dei under som han hev gjort.
5  Han hev reist eit vitnemål i Jakob og sett ei lov i Israel, som han vilde at våre feder skulde kunngjera for sine born,
6  so den komande ætti, dei born som skulde verta fødde, kunde kjenna dei, kunde koma fram og fortelja um dei til sine born
7  og setja si von til Gud og ikkje gløyma Guds verk, men halda hans bod
8  og ikkje vera som deira feder, ei tverr og trassig ætt, ei ætt som ikkje gjorde sitt hjarta fast, og som i si ånd ikkje var trufast mot Gud.
9  Efra'ims born, dei væpna bogeskyttarar, dei snudde på stridsdagen.
10  Dei heldt ikkje Guds pakt og vilde ikkje ferdast i hans lov,
11  og dei gløymde hans storverk og dei under som han hadde synt dei.
12  For deira feder hadde han gjort under i Egyptar-landet, på Soans mark*
13  Han kløyvde havet og let dei ganga igjenom og let vatnet standa som ein dunge.
14  Og han leidde dei med skyi um dagen og heile natti med elds ljos.
15  Han kløyvde berg i øydemarki og let dei drikka som av store vassdjup.
16  Og han let bekker koma or fjellet og fekk vatn til å renna ned som elvar.
17  Men dei heldt endå på og synda imot han og var trassige mot den Høgste i øydemarki.
18  Og dei freista Gud i sitt hjarta, so dei kravde mat etter si lyst.
19  Og dei tala imot Gud, dei sa: Kann vel Gud duka bord i øydemarki?
20  Sjå, han slo i berget, so vatn rann ut, og bekker fløymde. Tru han og kann gjeva brød eller koma med kjøt til sitt folk?
21  Difor, då Herren høyrde det, vart han harm, og eld loga mot Jakob, og vreide reiste seg mot Israel;
22  for dei trudde ikkje på Gud og leit ikkje på hans frelsa.
23  Og han gav skyene ovantil påbod, og himmelportane let han upp.
24  Og han let manna regna yver dei til føda, og himmelkorn gav han dei.
25  Englebrød* fekk kvar mann eta; mat sende han dei til mette.
26  Han let austanvinden fara ut i himmelen, og han førde sunnanvinden fram ved si makt.
27  Og han let kjøt regna yver dei som dust og fljugande fuglar som havsens sand,
28  og let dei falla ned midt i lægret deira, kringum deira bustader.
29  Og dei åt og vart ovleg mette, og det dei fyste etter, let han dei få.
30  Men fyrr dei hadde slept det dei fyste etter, medan dei endå hadde maten i munnen,
31  steig Guds vreide upp imot dei, og han drap mange av deira sterke menner, og Israels ungdomar slo han ned.
32  Med alt dette synda dei endå og trudde ikkje på hans under.
33  Difor let han deira dagar kverva i fåfengd og deira år i redsla.
34  Når han drap dei ned, då spurde dei etter han og vende um og søkte Gud
35  og kom i hug at Gud var deira berg og den høgste Gud var deira utløysar.
36  Men dei gjølte for han med sin munn og laug for han med si tunga.
37  Og deira hjarta hekk ikkje fast ved han, og dei var ikkje true mot hans pakt.
38  Men, han er miskunnsam, han forlet misgjerning og tyner ikkje; mange gonger let han sin vreide venda um, og han let ikkje all sin harme brjota fram.
39  Og han kom i hug at dei var kjøt, ein andepust som kverv og ikkje kjem att.
40  Kor ofte dei trassa han i øydemarki og gjorde han sorg i audni!
41  Og dei freista Gud på nytt lag og krenkte Israels Heilage.
42  Dei kom ikkje i hug det hans hand hadde gjort den dagen då han fria dei frå fienden,
43  då han gjorde sine teikn i Egyptar-land og sine under på Soans mark.
44  Og han gjorde deira elvar til blod, og sine rennande vatn kunde dei ikkje drikka.
45  Han sende imot dei flugesvermar som åt dei upp, og froskar som tynte dei.
46  Og han gav deira grøda til gnagaren* og deira avling til grashoppen.
47  Han slo deira vintre ned med hagl og deira morbærtre med haglsteinar.
48  Og han gav deira fe til haglet og deira hjorder til eldingar.
49  Han sende på dei sin brennande vreide, harme og ilska og trengsla, ei sending av uferds-englar.
50  Han braut veg for sin vreide, han sparde ikkje deira sjel for dauden, og deira liv gav han til sotti.
51  Og han slo alle fyrstefødde i Egyptar-land, fyrstegrøda av manndomskrafti i Kams tjeld.
52  Og han let sitt folk taka ut som ein saueflokk og førde dei som ein hjord i øydemarki.
53  Og han leidde dei trykt, og dei reddast ikkje, men havet løynde deira fiendar.
54  Og han førde dei til sitt heilage landmerke, til det fjell som hans høgre hand hadde vunne.
55  Og han dreiv ut heidningane for dei og let dei få landet deira til arvlut og let Israels ætter bu i deira tjeld.
56  Men dei freista Gud, den Høgste, og trassa han, og hans vitnemål akta dei ikkje på.
57  Dei veik av og var utrugne som deira feder, dei vende um som ein sviksam boge.
58  Og dei harma han med sine offerhaugar og eggja han med sine utskorne bilete.
59  Gud høyrde det og vart vreid, og han vart ovleg leid av Israel.
60  Og han gjekk burt frå sin bustad i Silo, det tjeld han hadde slege upp millom menneski.
61  Og han let sin styrke verta førd burt som fange og gav sin herlegdom i fiendehand.
62  Og han gav sitt folk til sverdet, og på sin arv harmast han.
63  Eld åt deira unge menner, og deira møyar fekk ingen bruresong.
64  Deira prestar fall for sverdet, og deira enkjor fekk ikkje halda syrgjehøgtid*
65  Då vakna Herren som ein sovande, lik ei kjempa som er fegen av vin.
66  Og han slo sine fiendar attende, let æveleg skam koma yver dei.
67  Og han støytte burt Josefs tjeld, og Efra'ims ætt valde han ikkje ut.
68  Men han valde ut Juda-ætti, Sions-fjellet som han elska.
69  Og han bygde sin heilagdom som høge fjell, lik jordi, som han hev grunnfest til æveleg tid.
70  Og han valde ut David, sin tenar, og tok han frå sauegrindane.
71  Han henta han frå lambsauene som han fylgde, til å gjæta Jakob, sitt folk, og Israel, sin arv.
72  Og han gjætte dei etter sitt ærlege hjarta, og med si kloke hand leidde han dei.
 
 
# Salmenes bok 79
1  Ei salme av Asaf. Gud, heidningar er komen inn i arven din, dei hev gjort Jerusalem til grushaugar.
2  Dei hev gjeve liki av dine tenarar til føde for fuglane i lufti, kjøtet av dine heilage til villdyri.
3  Dei hev rent ut deira blod som vatn kringum Jerusalem, og det var ingen som jorda dei.
4  Me hev vorte til hæding for våre grannar, til spott og spe for dei som bur ikring oss.
5  Kor lenge, Herre, vil du æveleg vera vreid? Kor lenge skal din brennhug loga som eld?
6  Renn din harme ut yver heidningane, som ikkje kjenner deg, og yver dei kongerike som ikkje kallar på ditt namn!
7  For dei hev ete upp Jakob, og hans bustad hev dei lagt øyde.
8  Tilrekna oss ikkje misgjerningane åt våre forfeder! Lat di miskunn snart koma imot oss, for me er ovleg utmødde!
9  Hjelp oss, du vår Frelse-Gud, for ditt namns æra skuld, og berga oss og forlat oss våre synder for ditt namn skuld!
10  Kvifor skal heidningane segja: Kvar er deira Gud? Lat det for våre augo verta kjent millom heidningane at det kjem hemn yver det utrende blodet av dine tenarar!
11  Lat sukken frå den bundne koma for di åsyn! Spar daudens born, so sterk som armen din er!
12  Gjev våre grannar sjufald att i deira fang den spott som dei hev spotta deg med, Herre!
13  Og me, ditt folk og den hjord du beiter, me vil lova deg æveleg; frå ætt til ætt vil me kunngjera din pris.
 
 
# Salmenes bok 80
1  Til songmeisteren; etter "liljor"; eit vitnemål av Asaf; ein salme.
2  Du Israels hyrding, vend øyra til, du som fører Josef som ei hjord! Du som tronar yver kjerubane, syn deg herleg!
3  Vekk upp ditt velde for Efra'im og Benjamin og Manasse, og kom oss til hjelp!
4  Gud, reis oss upp att, og lat ditt andlet lysa, so me vert frelste!
5  Herre, Gud, Allhers Gud, kor lenge hev du late din vreide rjuka og ikkje ansa bøni frå folket ditt!
6  Du hev gjeve dei tårebrød til å eta og tåror til å drikka i fullt mål.
7  Du gjer oss til eit trettemål for våre grannar, og våre fiendar spottar med lyst.
8  Gud, allhers Gud, reis upp att, og lat ditt andlet lysa, so me vert frelste!
9  Eit vintre flutte du frå Egyptar-land, du dreiv heidningar ut og planta det.
10  Du rudde rom for det, og det feste rot og fyllte landet.
11  Fjell vart løynde av skuggen frå det, og Guds sedrar frå greinene.
12  Det strekte sine greiner ut til havet og sine renningar burt imot elvi.
13  Kvi hev du rive ned gardane ikring det, so alle som gjeng framum på vegen, plukkar av det?
14  Svinet frå skogen gneg på det, og dyri på marki beitar i det.
15  Gud, allhers Gud, vend um att, skoda ned frå himmelen og sjå og hav umsut for ditt vintre,
16  og verna um det som di høgre hand hev planta, og um den som du hev valt deg ut!
17  Det er brent med eld, det er avhogge; for trugsel frå ditt andlet gjeng dei til grunns.
18  Haldt di hand yver mannen ved di høgre hand, yver menneskesonen som du hev valt deg ut,
19  so vil me ikkje vika frå deg! Gjer oss levande att, so vil me kalla på ditt namn!
20  Herre, Gud, allhers Gud, reis oss upp att, og lat ditt andlet lysa, so me vert frelste!
 
 
# Salmenes bok 81
1  Til songmeisteren, etter Gittit*; av Asaf.
2  Syng med fagnad for Gud, vår styrke! Ropa med gleda for Jakobs Gud!
3  Set i med song og lat pauka høyrast, den vene citar med harpa!
4  Blås i lur i månaden, ved fullmåne, på vår høgtidsdag!
5  For det er ei lov for Israel, ein rett for Jakobs Gud.
6  Han sette det til eit vitnemål i Josef då han drog ut gjenom Egyptar-landet. - Eit mål som eg ikkje kjende, høyrde eg:
7  Eg løyste hans oksel frå byrdi, hans hender vart frie frå berekorgi.
8  I trengsla ropa du, og eg fria deg ut; eg svara deg, løynd i toreskyi, eg prøvde deg ved Meriba-vatni. Sela.
9  Høyr, mitt folk, so vil eg vitna for deg! Israel, gjev du vilde høyra på meg:
10  Det skal ikkje finnast nokon annan gud hjå deg, og du skal ikkje tilbeda ein framand gud.
11  Eg er Herren din Gud, som førde deg upp frå Egyptar-land; lat munnen vidt upp, so eg kann fylla han!
12  Men folket mitt høyrde ikkje på mi røyst, og Israel vilde ikkje lyda meg.
13  So let eg dei fara med sitt harde hjarta, so dei skulde ferdast i sine eigne meinråder.
14  Gjev mitt folk vilde høyra på meg, gjev Israel vilde ganga på mine vegar!
15  Snart skulde eg då døyva deira fiendar og venda mi hand imot deira motstandarar.
16  Dei som hatar Herren, skulde smeikja for dei, og deira tid skulde vara æveleg.
17  Og han skulde føda dei med den beste kveite, og eg skulde metta deg med honning frå berget.
 
 
# Salmenes bok 82
1  Ein salme av Asaf. Gud stend i Guds lyd; midt imillom gudar* held han dom:
2  Kor lenge vil de døma rangt og halda med dei ugudlege? Sela.
3  Døm den ringe og farlause! Lat armingen og den fatige få sin rett!
4  Berga den ringe og fatige, frels han frå handi åt dei ugudlege!
5  Dei veit inkje og skynar inkje, dei ferdast i myrker; alle grunnvollane åt jordi ruggar.
6  Eg hev sagt: De er gudar, søner åt den Høgste er de alle.
7  Men sanneleg, som menneske skal de døy, og som ein av hovdingane skal de falla.
8  Statt upp, Gud, haldt dom yver jordi! For du eig alle heidningane.
 
 
# Salmenes bok 83
1  Ein song, ein salme av Asaf.
2  Gud, teg ikkje! Ver ikkje still og haldt deg ikkje roleg, Gud!
3  For sjå, dine fiendar bråkar, og dei som hatar deg, lyfter hovudet!
4  Mot ditt folk legg dei sløge råder, og dei samråder seg mot dei som du vernar.
5  Dei segjer: Kom, lat oss rydja dei ut, so dei ikkje lenger er eit folk, og Israels namn skal ingen meir koma i hug.
6  For dei hev av hjarta samrådt seg, mot deg gjer dei samband,
7  Edoms tjeld og ismaelitane, Moab og hagarenane,
8  Gebal og Ammon og Amalek, Filistar-land med dei som bur i Tyrus.
9  Ogso Assur hev gjenge i lag med dei, dei låner sin arm til Lots søner. Sela.
10  Gjer med dei som med Midian, som med Sisera, som med Jabin ved Kisons bekk!
11  Dei vart øydelagde ved Endor, dei vart til møk åt marki.
12  Far med dei, deira fremste menner, som med Oreb og Se'eb, og med alle deira hovdingar som med Sebah og Salmunna,
13  dei som segjer: Lat oss hertaka Guds bustader!
14  Min Gud, gjer dei som ein dustkvervel, som agner for vinden!
15  Lik ein eld som brenner ein skog, lik ein loge som set eld på fjell,
16  soleis forfylgje du dei med din storm og skræme dei med ditt uver!
17  Fyll deira andlet med skam, so dei søkjer ditt namn, Herre!
18  Lat dei skjemmast og skræmast æveleg og alltid, lat dei verta skjemde og ganga til grunns!
19  Og lat dei få vita at einast du hev namnet Herre, den Høgste yver heile jordi!
 
 
# Salmenes bok 84
1  Til songmeisteren, etter Gittit*; av Korahs born; ein salme.
2  Kor elskelege dine bustader er, Herre, allhers Gud!
3  Mi sjel lengtar, ja naudstundar etter Herrens fyregardar; mitt hjarta og mitt kjøt ropar av fagnad til den levande Gud.
4  Sporven hev og funne seg eit hus, og svala eit reir der ho hev lagt sine ungar - dine altar, Herre, allhers Gud, min konge og min Gud!
5  Sæle er dei som bur i ditt hus; dei skal allstødt lova deg. Sela.
6  Sæl er den mann som hev sin styrke i deg, dei som hev hug til å fara dei jamne vegar*.
7  Når dei fer gjenom tåredalen, gjer dei han til ein kjeldevang, og haustregnet legg velsigning yver han*.
8  Dei gjeng frå kraft til kraft, dei stig fram for Gud på Sion.
9  Herre, Gud, allhers Gud, høyr mi bøn! Vend øyra til, Jakobs Gud! Sela.
10  Gud, vår skjold, sjå hit og skoda andletet åt han du hev salva!
11  For ein dag i dine fyregardar er betre enn tusund andre; eg vil heller standa ved dørstokken i min Guds hus enn bu i tjeldi åt gudløysa.
12  For Gud Herren er sol og skjold, Herren gjev nåde og æra; han held ikkje undan noko godt frå dei som ferdast i uskyld.
13  Herre, allhers Gud, sæl er den mann som set si lit til deg!
 
 
# Salmenes bok 85
1  Til songmeisteren; av Korahs born; ein salme.
2  Herre, du hev fyrr vore nådig mot landet ditt, du gjorde ende på Jakobs fangekår.
3  Du tok burt ditt folks misgjerning, du breidde yver all deira synd. Sela.
4  Du tok burt all din harm, du let din brennande vreide venda um.
5  Vend um til oss, vår Frelse-Gud, og gjer ende på din uvilje imot oss!
6  Vil du æveleg vera vreid på oss? Vil du lata din vreide vara frå ætt til ætt?
7  Vil ikkje du gjera oss levande att, so ditt folk kann gleda seg i deg?
8  Herre, lat oss sjå di miskunn, og gjev oss di frelsa!
9  Eg vil høyra kva Gud Herren talar; for han talar fred til sitt folk og til sine trugne - berre dei ikkje vender um att til dårskap.
10  Ja, hans frelsa er nær dei som ottast han, so herlegdom skal bu i vårt land.
11  Nåde og sanning skal møta kvarandre, rettferd og fred kyssa kvarandre.
12  Sanning skal renna upp av jordi, og rettferd skoda ned frå himmelen.
13  Herren skal og gjeva det som godt er, og vårt land skal gjeva si grøda.
14  Rettferd skal ganga fyre han og stendigt fylgja i fari hans.
 
 
# Salmenes bok 86
1  Ei bøn av David. Herre, halla øyra hit, og svara meg! for arm og fatig er eg.
2  Tak vare på mi sjel! for eg er gudleg. Frels din tenar, du min Gud, han som lit på deg.
3  Ver meg nådig, Herre! for til deg ropar eg heile dagen.
4  Gled din tenars sjel! for til deg, Herre, lyfter eg mi sjel.
5  For du, Herre, er god og viljug til forlating og rik på miskunn for alle dei som kallar på deg.
6  Herre, vend øyra til mi bøn, og merka på mi bønerøyst!
7  Den dag eg er i naud, ropar eg på deg, for du svarar meg.
8  Ingen er som du millom gudane, Herre, og ingen ting er som dine verk.
9  Alle heidningane, som du hev skapt, skal koma og tilbeda for di åsyn, Herre, og dei skal æra ditt namn.
10  For du er stor, og du gjer under; du er Gud og ingen annan.
11  Lær meg, Herre, din veg! Eg vil ferdast i di sanning. Vend mitt hjarta til det eine: å ottast ditt namn!
12  Eg vil prisa deg, Herre min Gud, av alt mitt hjarta, og eg vil æra namnet ditt æveleg.
13  For di miskunn er stor yver meg, og du hev frelst mi sjel frå den djupe helheimen.
14  Gud, stormodige hev reist seg imot meg, og ein flokk av valdsmenner stend etter livet mitt, og dei hev ikkje deg for auga.
15  Men du, Herre, er ein miskunnsam og nådig Gud, langmodig og rik på nåde og sanning.
16  Vend deg til meg og ver meg nådig, gjev din tenar styrken din og frels son åt di tenestkvinna!
17  Gjer eit teikn med meg til det gode, so dei som hatar meg, må sjå det og skjemmast, av di du, Herre, hev hjelpt meg og trøysta meg.
 
 
# Salmenes bok 87
1  Av Korahs born; ein salme, ein song. Den byen han hev grunnfest på dei heilage fjelli,
2  Sions portar elskar Herren mest av alle Jakobs bustader.
3  Herlege ting er sagde um deg, du Guds by. Sela.
4  Eg nemner Rahab* og Babel millom dei som kjenner meg; sjå filistaren, Tyrus-mannen og etiopen: Denne er fødd der.
5  Og um Sion skal det verta sagt: Kvar ein er fødd der. Og han, den Høgste, gjer det fast.
6  Herren skal telja når folki vert uppskrivne, og segja: Denne er fødd der. Sela.
7  Og dei som syng og dansar, skal segja: Alle mine kjeldor er i deg.
 
 
# Salmenes bok 88
1  Ein song, ein salme av Korahs born; til songmeisteren; etter Mahalat leannot*; ein song til lærdom av Heman, esrahiten.
2  Herre, min Frelse-Gud! Dag og natt ropar eg framfor deg.
3  Lat mi bøn koma for di åsyn, halla ditt øyra til mitt klagerop!
4  For mi sjel er mett av ulukkor, og mitt liv er kome nær til helheimen.
5  Eg er rekna lik dei som fer ned i gravi; eg er som ein mann utan livskraft,
6  frigjeven* som ein av dei daude, lik dei ihelslegne som ligg i gravi, som du ikkje meir kjem i hug, av di dei er skilde frå di hand.
7  Du hev lagt meg i den djupe hola, på myrke stader, i ovdjup.
8  Din harm ligg tungt på meg, og med alle dine bylgjor trengjer du meg. Sela.
9  Du hev drive mine kjenningar langt burt frå meg, du hev gjort meg til ein styggedom for dei; eg er innestengd og kann ikkje koma ut.
10  Mitt auga hev ormektast av liding; eg hev kalla på deg, Herre, kvar dag hev eg rett ut mine hender til deg.
11  Gjer du vel under for dei daude, eller tru daudingar stend upp og lovar deg? Sela.
12  Tru dei i gravi fortel um di miskunn, i avgrunnen um din truskap?
13  Vert dine under kjende i myrkret, og di rettferd i gløymelandet?
14  Men eg ropar til deg, Herre, og um morgonen kjem mi bøn imot deg.
15  Kvifor, Herre, støyter du burt mi sjel? Kvifor løyner du ditt andlet for meg?
16  Arm er eg og døyande frå ungdomen av; eg ber dine redslor, eg lyt gjeva meg yver.
17  Logane av din harm hev gjenge yver meg, dine skræmor hev gjort meg til inkjes.
18  Dei hev ringa seg um meg som vatn all dagen, dei hev kringsett meg alle saman.
19  Du hev drive langt burt frå meg ven og næste; mine kjenningar er den myrke staden.
 
 
# Salmenes bok 89
1  Ein salme til lærdom av Etan, esrahiten.
2  Um Herrens nådegjerningar vil eg æveleg syngja; frå ætt til ætt vil eg kunngjera din truskap med min munn.
3  For eg segjer: Æveleg vert miskunn uppbygd, i himmelen grunnfester du din truskap.
4  [Du segjer:] Eg hev gjort ei pakt med min utvalde, eg hev svore for David, tenaren min:
5  Æveleg vil eg grunnfesta ditt avkjøme, og eg vil byggja din kongsstol frå ætt til ætt. Sela.
6  Og himmelen prisar di undergjerning, Herre, og din truskap fær pris i samlingi av dei heilage.
7  For kven i det høge er Herrens like? Kven er som Herren millom Guds søner,
8  ein Gud som er ovskræmeleg i løynderådet åt dei heilage og til redsla for alle som er ikring han?
9  Herre, allhers Gud, kven er sterk som du, Herre? Og din truskap er kringum deg.
10  Det er du som råder yver havsens ovmod; når bylgjone i det reiser seg, stiller du dei.
11  Du hev slege Rahab sund som ein ihelslegen; med din sterke arm hev du spreidt dine fiendar.
12  Himmelen er din, og jordi er di; jordriket og alt som er i det, hev du grunnlagt;
13  nord og sud hev du skapt; Tabor og Hermon fegnast yver ditt namn.
14  Du hev ein arm med velde; sterk er di hand, høg er di høgre hand.
15  Rettferd og rett er grunnvoll for din kongsstol; nåde og sanning gjeng fyre di åsyn.
16  Sælt er det folk som kjenner til glederop; i ljoset frå ditt andlet skal dei ferdast, Herre.
17  I ditt namn fegnast dei all dagen, og ved di rettferd vert dei upphøgde.
18  For du er prydnaden i deira styrke, og ved din godhug lyfter du upp vårt horn.
19  For Herren er vårt skjold, og Israels Heilage vår konge.
20  Den gong tala du i ei syn til dine trugne og sa: Eg hev lagt hjelp i handi på ein veldig, eg hev upphøgt ein ungdom av folket.
21  Eg hev funne David, tenaren min, med min heilage olje hev eg salva han.
22  Mi hand skal alltid vera med han, og min arm skal styrkja han.
23  Fienden skal ikkje trengja han, og den urettferdige skal ikkje kua han.
24  Men eg vil krasa hans motstandarar for hans åsyn og slå dei som hatar han.
25  Og min truskap og mi miskunn skal vera med han, og i mitt namn skal hans horn verta upplyft.
26  Eg vil leggja havet under hans hand og elvane under hans høgre hand.
27  Han skal ropa til meg: Du er min far, min Gud og mitt frelse-fjell.
28  Og eg vil gjera han til den fyrstefødde, til den høgste av kongane på jordi.
29  Mi miskunn imot han vil eg æveleg halda ved lag, og mi pakt skal standa fast for han.
30  Og eg vil halda uppe hans avkjøme til æveleg tid, og hans kongsstol so lenge himmelen varer.
31  Dersom hans born forlet mi lov og ikkje ferdast etter mine lovbod,
32  dersom dei bryt mine fyresegner og ikkje held mine bod,
33  då vil eg heimsøkja deira synd med ris og deira misgjerd med plagor.
34  Men mi miskunn vil eg ikkje taka frå han, og ikkje vil eg svika i min truskap.
35  Eg vil ikkje brjota mi pakt og ikkje brigda ordi frå mine lippor.
36  Eitt hev eg svore ved min heilagdom, sanneleg, for David vil eg ikkje ljuga:
37  Hans avkjøme skal vera til æveleg tid, og hans kongsstol som soli for mi åsyn.
38  Som månen skal han standa æveleg, og vitnet i det høge er trufast. Sela.
39  Og du hev støytt burt og forsmått, du hev vorte harm på den du hev salva.
40  Du hev rist av deg pakti med din tenar, du hev vanhelga hans kruna og kasta henne på jordi.
41  Du hev brote ned alle murane hans, du hev gjort hans festningar til grusdungar.
42  Alle som fer framum på vegen, hev plundra han; han hev vorte til spott for grannane sine.
43  Du hev upphøgt høgre handi åt hans motstandarar, du hev gjort alle hans fiendar glade.
44  Du let og hans sverds-egg vika og heldt han ikkje uppe i striden.
45  Du hev gjort ende på hans glans og kasta hans kongsstol til jordi.
46  Du hev korta av hans ungdoms dagar, du hev sveipt han i skam. Sela.
47  Kor lenge, Herre, vil du løyna deg æveleg? Kor lenge skal din harm brenna som eld?
48  Kom då i hug kor stutt mitt liv er, og kor forgjengelege du hev skapt alle mannsborni.
49  Kven fær vel leva og slepp å sjå dauden? Kven friar si sjel frå helheims vald? Sela.
50  Herre, kvar er dine nådegjerningar frå fordoms tid, dei som du med eid lova David i din truskap?
51  Herre, kom i hug den skam som ligg yver dine tenarar, at eg lyt bera i fanget alle dei mange folk,
52  at dine fiendar spottar, Herre, at dei spottar fotfari åt han som du hev salva.
53  Lova vere Herren æveleg! Amen, amen.
 
 
# Salmenes bok 90
1  Ei bøn av Moses, gudsmannen. Herre, du hev vore ein bustad for oss frå ætt til ætt.
2  Fyrr fjelli vart til, og du skapte jordi og heimen, ja frå æva og til æva er du, Gud.
3  Du let menneskja verta til dust att og segjer: Vend um att, de mannsborn!
4  For tusund år er i dine augo som dagen i går når han lid, som ei vakt um natti.
5  Du riv dei burt som i flaum, dei vert som ein svevn. Um morgonen er dei som groande graset;
6  um morgonen blømer det og gror, um kvelden visnar det burt og turkast upp.
7  For me hev forgjengest ved din vreide, og ved din harm er me burtskræmde.
8  Du hev sett våre misgjerder for augo dine, vår løynde synd i ljoset frå di åsyn.
9  For alle våre dagar er framfarne i din vreide; me hev levt våre år til ende som ein sukk.
10  Vår livstid, ho varer sytti år, og når der er mykje kraft, åtti år, og jamvel det stoltaste er møda og fåfengd; for snøgt vart me drivne fram, og me flaug av stad.
11  Kven kjenner styrken i din vreide, og din harm, soleis som ein bør ottast deg?
12  Å telja våre dagar, det lære du oss, so me kann få visdom i hjarta!
13  Vend um, Herre! Kor lenge? Ynkast yver tenarane dine!
14  Metta oss med di miskunn når morgonen renn, so vil me fegnast og gleda oss alle våre dagar!
15  Gled oss so mange dagar som du hev plaga oss, so mange år som me hev set ulukka!
16  Lat di gjerning syna seg for tenarane dine og din herlegdom yver deira born!
17  Og Herrens, vår Guds ynde vere yver oss, og det våre hender gjer, gjeve du framgang for oss, ja, det våre hender gjer, det gjeve du framgang!
 
 
# Salmenes bok 91
1  Den som sit i gøymsla hjå den Høgste, den som bur i skuggen hjå den Allmektige,
2  han segjer til Herren: Mi livd og mi borg, min Gud som eg set mi lit til!
3  For han friar deg or snara åt fuglefangaren, frå tynande sott.
4  Med sine fjører løyner han deg, og under hans venger finn du livd; hans truskap er skjold og vern.
5  Du skal ikkje reddast for skræmsel um natti, for pil som flyg um dagen,
6  for pest som fer fram i myrkret, for sott som tyner um middagen.
7  Um tusund fell attmed sida di og ti tusund attmed di høgre hand, so skal det ikkje nå til deg.
8  Du skal berre skoda det med augo dine, og sjå korleis dei ugudlege fær si løn.
9  For du, Herre, er mi livd. Den Høgste hev du gjort til din bustad;
10  inkje vondt skal timast deg, og ingi plaga skal koma nær til ditt tjeld.
11  For han skal bjoda sine englar at dei skal vara deg på alle dine vegar.
12  Dei skal bera deg på hender, so du ikkje skal støyta foten din på nokon stein.
13  På løva og eiterorm skal du treda, du skal trakka ned ungløvor og store ormar.
14  For han heng fast ved meg, difor vil eg fria han ut; eg vil berga han, av di han kjenner mitt namn.
15  Han skal kalla på meg, og eg skal svara han; eg er med han i naudi, eg vil fria han ut og føra han til æra.
16  Med eit langt liv vil eg metta han og lata han skoda mi frelsa.
 
 
# Salmenes bok 92
1  Ein salme, ein song til sabbatsdagen.
2  Det er godt å prisa Herren og å syngja ditt namn lov, du Høgste,
3  å kunngjera di miskunn um morgonen og din truskap um nætene,
4  med tistrengs-citar og med harpa, med tankefullt spel på citar.
5  For du hev gledt meg, Herre, med ditt verk; eg fegnast yver det dine hender hev gjort.
6  Kor store dine gjerningar er, Herre! Ovdjupe er dine tankar.
7  Ein uvitug mann kjenner ikkje til det, og ein dåre skynar ikkje slikt.
8  Når dei ugudlege grønkast som graset, og alle illgjerningsmenner blømer, so er det til deira tyning til æveleg tid.
9  Men du, Herre, er høg i all æva!
10  For sjå, dine fiendar, Herre - for sjå, dine fiendar forgjengst; alle illgjerningsmenner vert spreidde.
11  Du lyfter upp mitt horn som hornet åt villuksen; frisk olje er rent yver meg.
12  Og mitt auga ser med lyst på mine fiendar; mine øyro høyrer med gleda um dei vonde som stend upp imot meg.
13  Den rettferdige grønkast som palmetreet, som ein seder på Libanon veks han.
14  Dei er planta i Herrens hus, dei blømer i vår Guds fyregardar.
15  Endå i høg alder skyt dei friske renningar; dei er saftfulle og grøne,
16  so dei skal kunngjera at Herren er rettvis, han, mitt berg, og at det ingen urett er i han.
 
 
# Salmenes bok 93
1  Herren hev vorte konge, han hev klædt seg i høgd; Herren hev klædt seg, han hev gyrdt seg med styrke, og jordriket stend fast, det let seg ikkje rikka.
2  Fast er din kongsstol frå fordoms tid; frå æva er du.
3  Straumar hev lyft, Herre, straumar hev lyft si røyst; straumar lyfter upp sin dur.
4  Men meir enn duren av dei store vatni, dei herlege, havbroti, er Herren herleg i det høge.
5  Dine vitnemål er ovleg trufaste; heilagdom høver for huset ditt, Herre, so lenge som dagane varer.
 
 
# Salmenes bok 94
1  Herre, du hemns Gud, du hemns Gud, syn deg i herlegdom!
2  Statt upp, du domar yver jordi, lat dei ovmodige få lika for si gjerning!
3  Kor lenge skal dei ugudlege, Herre, kor lenge skal dei ugudlege fegnast?
4  Dei gøyser or seg og fører skamlaus tale; dei skrøyter, alle ugjerningsmenner.
5  Ditt folk, Herre, krasar dei, og din arv plagar dei.
6  Enkja og den framande slær dei i hel, og farlause myrder dei.
7  Og dei segjer: Herren ser ikkje, og Jakobs Gud gaumar ikkje etter.
8  Gjev då gaum, de uvituge i folket! Og de dårar, når vil de taka til vitet?
9  Han som hev sett inn øyra, skulde han ikkje høyra? Han som hev laga til auga, skulde han ikkje sjå?
10  Han som tuktar heidningane, skulde han ikkje refsa, han som gjev menneski vit?
11  Herren kjenner mannsens tankar, han veit at dei er fåfengd.
12  Sæl er den mann som du, Herre, tuktar og gjev lærdom or di lov,
13  so han skal få ro for vonde dagar, til dess det vert grave ei grav for den ugudlege.
14  For ikkje støyter Herren burt sitt folk, og arven sin forlet han ikkje;
15  for domen skal venda um att til rettferd, og alle som er ærlege i hjarta, skal halda med han.
16  Kven stend upp for meg imot dei vonde? Kven stig fram for meg mot dei som gjer urett?
17  Dersom ikkje Herren var mi hjelp, so vilde sjeli mi snart bu i den stille helheimen.
18  Når eg segjer: Foten min er ustød, då held di miskunn meg uppe, Herre!
19  Når hjarta vert fullt av urolege tankar, då huggar di trøyst mi sjel.
20  Er vel tynings-domstolen i samlag med deg, der dei lagar urett i hop so det ser ut som rett?
21  Dei flokkar seg i hop mot sjeli åt den rettferdige, og skuldlaust blod fordømer dei.
22  Då vert Herren ei borg for meg, og min Gud vert eit berg som eg flyr til.
23  Og han let deira urett koma attende yver dei, og for deira vondskap skal han gjera ende på dei; ja, Herren vår Gud, skal gjera ende på dei.
 
 
# Salmenes bok 95
1  Kom, lat oss fegnast for Herren, lat oss ropa av frygd for vårt frelse-berg!
2  Lat oss stiga fram for hans åsyn med lovsong, lat oss syngja vår fagnad for han i salmar!
3  For Herren er ein stor Gud og ein stor konge yver alle gudar,
4  han som i si hand hev det djupaste av jordi, og som eig toppane av fjelli,
5  han som eig havet, for han hev skapt det, og turrlendet hev hans hender laga.
6  Kom, lat oss falla ned og bøygja oss, lat oss bøygja kne for Herren, vår skapar!
7  For han er vår Gud, og me er det folk han føder, og den hjord som handi hans leider. Å, vilde de høyra på hans røyst i dag!
8  Forherd ikkje dykkar hjarta som ved Meriba, som på Massa-dagen i øydemarki,
9  der federne dykkar freista meg! Dei prøvde meg, endå dei hadde set mi gjerning!
10  I fyrti år stygdest eg ved den ætti, og eg sa: Dei er eit folk med villfarande hjarta, og dei kjenner ikkje vegane mine.
11  So svor eg i min vreide: Sanneleg, dei skal ikkje koma inn til mi kvila.
 
 
# Salmenes bok 96
1  Syng Herren ein ny song, syng for Herren, all jordi!
2  Syng for Herren, lova hans namn, forkynn frå dag til dag hans frelsa!
3  Fortel millom heidningar hans æra, millom alle folkeslag hans under!
4  For Herren er stor og mykje lovsungen, skræmeleg er han framfor alle gudar.
5  For alle gudar hjå folki er avgudar; men Herren hev gjort himmelen.
6  Høgd og herlegdom er for hans åsyn, styrke og prydnad i hans heilagdom.
7  Gjev Herren, de folke-ætter, gjev Herren æra og makt!
8  Gjev Herren hans namns æra, tak gåvor med og kom til hans fyregardar!
9  Tilbed Herren i heilagt skrud, skjelv for hans åsyn, all jordi!
10  Seg millom heidningane: Herren hev vorte konge, og jordriket stend fast, det let seg ikkje rikka; han dømer folki med rettvisa.
11  Himmelen glede seg, og jordi fagne seg, havet dure og alt som i det er!
12  Marki frygde seg og alt det som på marki er! Då fegnast alle tre i skogen
13  for Herrens åsyn; for han kjem, for han kjem og vil døma jordi; han skal døma jordriket med rettferd og folki i sin truskap.
 
 
# Salmenes bok 97
1  Herren hev vorte konge; jordi fagne seg, mange øyar glede seg!
2  Skyer og myrker er kringum han, rettferd og rett er grunnvoll for hans kongsstol.
3  Eld gjeng framfor han og brenner hans fiendar rundt ikring.
4  Hans eldingar lyser upp heimen; jordi ser det og skjelv.
5  Fjelli brånar som voks for Herren, for herren yver all jordi.
6  Himmelen kunngjer hans rettferd, og alle folki ser hans æra.
7  Skjemde vert alle som dyrkar utskorne bilete, som rosar seg av avgudar; tilbed han, alle gudar!
8  Sion høyrer det og gled seg, og Judas døtter fagnar seg for dine domar skuld, Herre!
9  For du, Herre, er den høgste yver heile jordi, du er høgt upphøgd yver alle gudar.
10  De som elskar Herren, hata det vonde! Han tek vare på sjelene åt sine trugne; or handi åt dei ugudlege friar han dei.
11  Ljos er utsått for den rettferdige, og gleda for dei som er ærlege i hjarta.
12  Gled dykk, de rettferdige, i Herren, og lova hans heilage namn!
 
 
# Salmenes bok 98
1  Ein salme. Syng Herren ein ny song! For han hev gjort under; hans høgre hand og hans heilage arm hev hjelpt han.
2  Herren hev kunngjort si frelsa, for augo på heidningane hev han openberra si rettferd.
3  Han hev kome i hug si miskunn og sin truskap mot Israels hus; alle heimsens endar hev set frelsa frå vår Gud.
4  Ropa med gleda for Herren, all jordi, set i med fagnad og lovsong!
5  Syng lov for Herren med citar, med citar og med lovsongs røyst,
6  med lurar og basunklang! Ropa med frygd for kongen, Herren!
7  Havet dure og alt som i det er, heimen og alle som i heimen bur!
8  Elvane klappe i hender, fjelli fagne seg alle saman
9  for Herrens åsyn, for han kjem og vil døma jordi; han skal døma jordriket med rettferd og folki med rettvisa.
 
 
# Salmenes bok 99
1  Herren hev vorte konge, folki skjelv, han som tronar yver kjerubar, jordi ristest.
2  Herren er stor i Sion, og upphøgd er han yver alle folki.
3  Dei skal prisa ditt namn, det store og skræmelege; heilag er han.
4  Og i sin styrke elskar kongen rettferd; du hev grunnfest rettvisa, du hev gjort rett og rettferd i Jakob.
5  Høglova Herren vår Gud, og fall ned for hans fotskammel! Heilag er han.
6  Moses og Aron var millom hans prestar, og Samuel millom dei som kalla på hans namn; dei ropa til Herren, og han svara dei.
7  I ein skystolpe tala han til dei; dei heldt hans vitnemål og den lov han gav dei.
8  Herre vår Gud, du svara dei; du var dei ein Gud som tilgav dei, men og ein hemnar yver deira gjerningar.
9  Høglova Herren vår Gud, og fall ned for hans heilage fjell! For heilag er Herren vår Gud.
 
 
# Salmenes bok 100
1  Ein lovsalme. Ropa med frygd for Herren, all jordi!
2  Ten Herren med gleda, kom fram for hans åsyn med fagnad!
3  Skyna at Herren er Gud! Han hev skapt oss, og ikkje me sjølve, til sitt folk og til den hjord han føder.
4  Gakk inn i hans portar med takk, i hans fyregardar med lov, prisa han, lova hans namn!
5  For Herren er god; hans miskunn varer æveleg, og hans truskap frå ætt til ætt.
 
 
# Salmenes bok 101
1  Av David; ein salme. Um miskunn og rett vil eg syngja; deg, Herre, vil eg lova.
2  Eg vil akta på vegen den ulastande gjeng - når kjem du til meg? Eg vil ferdast i mitt hjartans uskyld i mitt hus.
3  Eg vil ikkje setja meg fyre noko nidingsverk; å gjera misgjerd hatar eg, slikt skal ikkje hanga ved meg.
4  Eit rangsnutt hjarta skal vika frå meg, den vonde vil eg ikkje vita av.
5  Den som løynleg lastar sin næste, han vil eg tyna; den som hev stolte augo og eit ovmodigt hjarta, kann eg ikkje tola.
6  Mine augo ser etter dei gudlege i landet, for eg vil dei skal bu hjå meg; den som ferdast på vegen åt den ulastande, han skal tena meg.
7  I mitt hus skal ingen få bu som fer med svik; den som talar lygn, skal ikkje standa for augo mine.
8  Kvar morgon vil eg tyna alle ugudlege i landet, so eg kann rydja ut or Herrens by alle ugjerningsmenner.
 
 
# Salmenes bok 102
1  Bøn av ein arming, når han ormektast og let sitt klagemål strøyma fram for Herren.
2  Herre, høyr mi bøn, og lat mitt rop koma fram til deg!
3  Løyn ikkje ditt andlet for meg den dagen eg er i naud! Halla øyra ditt til meg! Den dagen eg ropar, svara meg snart!
4  For dagane mine hev fare burt som ein røyk, og mine bein er brende som ein brand.
5  Mitt hjarta er solstukke som gras og uppturka; for eg hev gløymt å eta brødet mitt.
6  For mi høgmælte stynjing skuld heng beini fast ved kjøtet mitt.
7  Eg likjest pelikanen i øydemarki, eg er som ula på aude stader.
8  Eg ligg vaken og er vorten som ein einsleg fugl på taket.
9  Heile dagen spottar mine fiendar meg; dei som reint er ville mot meg, sver ved meg*.
10  For eg et oska som brød, og drykken min blandar eg med gråt
11  for din vreide og din harm skuld; for du hev lyft meg upp og kasta meg burt.
12  Mine dagar er som ein skugge når han lengjest, og sjølv visnar eg som gras.
13  Men du, Herre, tronar i all æva, og ditt minne varer frå ætt til ætt.
14  Du vil standa upp, du vil miskunna Sion; for det er tid til å vera nådig mot henne, ja, timen er komen.
15  For dine tenarar hev godhug for steinane hennar, og dei ynkast yver hennar grus.
16  Og heidningane skal ottast Herrens namn, og alle kongar på jordi din herlegdom.
17  For Herren hev bygt upp att Sion, han hev synt seg i sin herlegdom.
18  Han hev vendt seg til bøni frå dei hjelpelause, og han hev ikkje vanvyrdt deira bøn.
19  Dette skal verta uppskrive for den komande ætti, og det folket som vert skapt, skal lova Herren.
20  For han hev set ned frå sit heilage høgd, Herren hev frå himmelen skoda ned på jordi
21  og vil høyra sukken frå den bundne og løysa daudens born,
22  so dei i Sion skal forkynna Herrens namn og hans pris i Jerusalem,
23  når folkeslag og kongerike kjem i hop og vil tena Herren.
24  Han hev bøygt mi kraft på vegen, han hev korta av mine dagar.
25  Eg segjer: Min Gud, tak meg ikkje burt midt i mine dagar! Frå ætt til ætt varer dine år.
26  Fordom grunnfeste du jordi, og himlane er verk av dine hender.
27  Dei skal forgangast, men du stend; alle skal dei eldast som eit klæde, som ein klædnad skifter du dei, og dei vert umskifte;
28  men du er den same, og dine år tek aldri ende.
29  Borni åt dine tenarar skal bu i ro, og deira avkjøme skal standa trygt for di åsyn.
 
 
# Salmenes bok 103
1  Av David. Lova Herren, mi sjel, og alt som i meg er, love hans heilage hamn!
2  Lova Herren, mi sjel, og gløym ikkje alle hans velgjerningar!
3  Han som tilgjev all di skuld, som lækjer alle dine sjukdomar,
4  han som løyser ditt liv frå gravi, han som kryner deg med nåde og miskunn,
5  han som mettar di sjel* med det som godt er, so du vert ung att som ørnen**.
6  Herren gjer rettferdsverk og rett mot alle som er trælka.
7  Han kunngjorde sine vegar for Moses, sine gjerningar for Israels born.
8  Miskunnsam og nådig er Herren, langmodig og rik på miskunn.
9  Han trettar ikkje alltid og gøymer ikkje æveleg på vreide.
10  Han gjer ikkje med oss etter våre synder og gjev oss ikkje det me er verde for våre misgjerningar.
11  For so høg som himmelen er yver jordi, so er hans miskunn veldig yver dei som ottast han.
12  So langt som aust er frå vest, let han våre misgjerningar vera burte frå oss.
13  Som ein far miskunnar borni sine, so miskunnar Herren dei som ottast han.
14  For han veit kva slag skapning me er, han kjem i hug at me er dust.
15  Eit menneske, som graset er hans dagar; som blomen på marki, soleis blømer han.
16  Når vinden fer yver han, er han ikkje meir, og staden hans veit ikkje meir av han.
17  Men Herrens miskunn er frå æva og til æva yver dei som ottast han, og hans rettferd er mot barneborn,
18  mot dei som held hans pakt, og som kjem i hug hans fyresegner, so dei lever etter dei.
19  Herren hev reist sin kongsstol i himmelen, og hans rike råder yver alle ting.
20  Lova Herren, de hans englar, de veldige kjempor, som set hans ord i verk, med di de lyder røysti av hans ord!
21  Lova Herren, alle hans herar, de hans tenarar som gjer hans vilje!
22  Lova Herren, alle hans verk, på alle stader i hans rike! Lova Herren mi sjel!
 
 
# Salmenes bok 104
1  Lova Herren, mi sjel; Herre min Gud, du er ovleg stor, i høgd og herlegdom er du klædd.
2  Han sveiper seg i ljos som i eit klædeplagg, han spanar ut himmelen som ein tjeldduk,
3  han som timbrar sine høgsalar i vatni, han som gjer skyene til si vogn, som fer fram på vengene åt vinden.
4  Han gjer vindar til sine englar og logande eld til sine tenarar.
5  Han grunnfeste jordi på stolpane hennar, ho skal ikkje verta rikka i all æva.
6  Djupe vatn hadde du lagt yver henne som eit klæde; yver fjelli stod vatni.
7  For ditt trugsmål flydde dei, for ditt toremål skunda dei seg burt.
8  Dei steig upp til fjelli, sokk ned i dalane, til den staden som du hadde grunnfest for dei.
9  Ei grensa sette du, som dei ikkje skal skrida yver; dei skal ikkje atter leggja seg yver jordi.
10  Han let kjeldor fløyma fram i dalane; millom fjelli renn dei.
11  Dei vatnar alle villdyr på marki; villasni sløkkjer torsten sin.
12  Yver dei bur fuglane i lufti; millom greinene syng dei.
13  Han vatnar fjelli frå sine høge salar; jordi vert metta av den frukt du skaper.
14  Gras let han gro for feet, og vokstrar til gagn for folk, til å få brød fram or jordi.
15  Og vin gleder menneskehjarta, so han fær andletet til å skina meir enn olje, og brød styrkjer menneskehjarta.
16  Herrens tre vert metta, Libanons sedrar som han hev sett,
17  der fuglane byggjer reir, storken som hev sitt hus i cypressane.
18  Dei høge fjelli er for steingeitene, bergskortone er til livd for fjellgrevlingane.
19  Han gjorde månen til tidarmerke; soli kjenner si nedgangstid.
20  Du sender myrker, og det vert natt; då krek alle villdyr i skogen fram.
21  Ungløvone burar etter ran, og dei krev si føda av Gud.
22  Soli renn; då dreg dei seg heim og legg seg inn i sine hol.
23  Menneskja gjeng ut til si gjerning og til sitt arbeid alt til kvelds.
24  Kor mange dine gjerningar er, Herre! Du gjorde dei alle med visdom; jordi er full av det du hev skapt.
25  Sjå havet, det store og vide! Der krek det i uteljande mengd av dyr, både små og store.
26  Der gjeng skipi, Leviatan*, som du laga til å leika seg der.
27  Alle ventar dei på deg, at du skal gjeva dei føda i si tid.
28  Du gjev dei, dei sankar; du let upp handi, dei vert metta med godt.
29  Du løyner ditt andlet, dei vert forskræmde; du tek burt deira ande, dei døyr og vender attende til dusti si.
30  Du sender ut din Ande, dei vert skapte, du nyar upp att skapnaden åt jordi.
31  Herrens æra vare æveleg! Herren glede seg i sine gjerningar!
32  Han som skodar på jordi, og ho skjelv, han som rører fjelli, og dei ryk.
33  Eg vil lovsyngja Herren so lenge eg lever; eg vil syngja for min Gud so lenge eg er til.
34  Gjev min tale kunde tekkjast han! Eg vil gleda meg i Herren.
35  Gjev syndarar måtte kverva burt frå jordi, og ugudlege ikkje lenger finnast! Lova Herren, mi sjel! Halleluja*
 
 
# Salmenes bok 105
1  Prisa Herren, kalla på hans namn! Kunngjer millom folkeslagi hans storverk!
2  Syng for han, syng han lov, grunda på alle hans under!
3  Rosa dykk av hans heilage namn! Hjarta glede seg hjå dei som søkjer Herren!
4  Spør etter Herren og hans makt, søk hans åsyn alltid!
5  Kom i hug hans under som han hev gjort, hans undergjerningar og domsordi frå hans munn,
6  de, etterkomarar av Abraham, hans tenar, born åt Jakob, hans utvalde!
7  Han er Herren, vår Gud, yver all jordi gjeng hans domar.
8  Han kjem æveleg i hug si pakt, det ordet han sette fast for tusund ætter,
9  den pakti han gjorde med Abraham, og sin eid til Isak;
10  og han gjorde henne til ein rett for Jakob, ei æveleg pakt for Israel,
11  med di han sa: Deg vil eg gjeva Kana'ans-landet til arvlut.
12  Då dei var ein liten flokk, få og framande der,
13  og vandra frå folk til folk, frå eitt rike til eit anna folk,
14  let han ingen mann få gjera valdsverk mot dei, og han reiste kongar for deira skuld:
15  Rør ikkje dei eg hev salva, og gjer ikkje mine profetar noko til meins!
16  Og han kalla hunger inn yver landet, kvar studnad av brød* braut han sund.
17  Han sende ein mann fyre dei, til træl vart Josef seld.
18  Dei plaga hans føter med lekkjor, hans sjel vart lagd i jarn*,
19  til den tid då hans ord slo til, då Herrens ord viste at han var skuldlaus.
20  Då sende kongen bod og løyste han, han som rådde yver folkeslag, gav han fri.
21  Han sette han til herre yver sitt hus, til å råda yver all hans eigedom,
22  so han skulde binda hans hovdingar etter sin vilje og læra hans eldste visdom.
23  So kom Israel til Egyptar-land, og Jakob budde som gjest i Kams land.
24  Og han* let folket sitt aukast mykje og gjorde det sterkare enn fiendane.
25  Deira hjarto vende han um, so dei hata hans folk og for med svik mot hans tenarar.
26  Han sende Moses, sin tenar, Aron som han hadde valt ut.
27  Dei gjorde hans teikn imillom dei og under i Kams land.
28  Han sende myrker og gjorde det myrkt, og dei var ikkje ulydige imot hans ord.
29  Han gjorde vatni deira til blod, og han drap deira fiskar.
30  Det urde med frosk i landet deira, jamvel i salane åt deira kongar.
31  Han tala, og det kom flugesvermar, my i heile landet deira.
32  Han gav dei hagl for regn, logande eld i landet deira,
33  og han slo ned deira vintre og fiketre, og braut trei sund i landet deira.
34  Han tala, og det kom engsprettor og gnagarar* i uteljande mengd,
35  og dei åt upp all groe i deira land, og dei åt upp grøda på marki deira.
36  Og han slo alt fyrstefødt i landet deira, fyrstegrøda av all deira kraft.
37  Og han førde dei ut med sylv og gull, og det var ingen i hans ætter som snåva.
38  Egyptar-land gledde seg då dei drog ut; for redsla for dei hadde falle yver dei.
39  Han breidde ut ei sky til skygge og eld til å lysa um natti.
40  Dei kravde, og han let enghønor koma, og med himmelbrød metta han dei.
41  Han opna berget, og vatn rann ut; det gjekk som ei elv gjenom turrlendet.
42  For han kom i hug sitt heilage ord, Abraham, sin tenar,
43  og han førde sitt folk ut med gleda, sine utvalde med fagnadrop,
44  og han gav dei landi åt heidningfolk, og det som folkeslag hadde vunne med møda, eigna dei til seg,
45  so dei skulde halda hans fyresegner og taka vare på hans lover. Halleluja!
 
 
# Salmenes bok 106
1  Halleluja! Prisa Herren, for han er god, hans miskunn varer æveleg.
2  Kven kann fullt ut nemna Herrens veldige verk, forkynna alt hans lov?
3  Sæle er dei som tek vare på det som rett er, den som gjer rettferd til kvar tid!
4  Herre, kom meg i hug med den godhug du hev for ditt folk, sjå til meg med di frelsa,
5  so eg kann skoda lukka åt dine utvalde, gleda meg med ditt folks gleda, rosa meg med din arv!
6  Me hev synda med våre feder, me hev gjort ille, me hev vore ugudlege.
7  Våre feder i Egyptar-land akta ikkje på dine under, dei kom ikkje i hug dine mange nådegjerningar, men var trassige ved havet, ved Raudehavet.
8  Men endå frelste han dei for sitt namn skuld, av di han vilde kunngjera si makt,
9  og han truga Raudehavet so det vart turt, og han let dei ganga gjenom djupi som gjenom ei øydemark,
10  og han frelste dei or hans hand som hata dei, og løyste dei ut or fiendehand,
11  og vatnet gøymde deira motstandarar, ikkje ein vart att av dei.
12  Då trudde dei på ordi hans, då song dei hans lov.
13  Men snart gløymde dei hans gjerningar, dei bia ikkje på hans råd;
14  men dei fekk ei fysa i seg i øydemarki, og dei freista Gud på den ubygde staden.
15  Då gav han dei det dei vilde hava, men sende tærande sjukdom yver deira liv.
16  Og dei vart ovundsjuke på Moses i lægret, på Aron, Herrens heilage.
17  Då opna jordi seg og gløypte Datan, og ho let seg att yver flokken åt Abiram,
18  og det kveiktest eld på flokken deira, ein loge brende upp dei ugudlege.
19  Dei gjorde ein kalv ved Horeb og tilbad eit støypt bilete,
20  og dei bytte burt si æra* for biletet av ein ukse, som et gras.
21  Dei gløymde Gud, sin frelsar, som hadde gjort store ting i Egyptar-land,
22  undergjerningar i Kams land, skræmelege ting ved Raudehavet.
23  Og han tenktest til å tyna dei, dersom ikkje Moses, hans utvalde, hadde kasta seg imillom for hans åsyn til å avvenda hans vreide, so han ikkje skulde øydeleggja dei.
24  Og dei vanvyrde det herlege landet, dei trudde ikkje ordet hans,
25  og dei mukka i sine tjeld, dei høyrde ikkje på Herrens røyst.
26  Då lyfte han si hand og svor at han vilde slå dei ned i øydemarki
27  og slå deira etterkomarar ned millom heidningane og spreida dei kring i landi.
28  Og dei tydde seg til Ba'al-Peor og åt av offer til dei daude*,
29  og dei vekte harm ved si åtferd, og ei sott braut inn millom dei.
30  Då stod Pinehas fram og heldt dom, og sotti stana;
31  og det vart rekna han til rettferd frå ætt til ætt æveleg.
32  Og dei vekte vreide ved Meriba-vatnet, og det gjekk Moses ille for deira skuld;
33  for dei var trassige mot hans* Ande, og han tala tankelaust med sine lippor.
34  Dei øydela ikkje dei folki som Herren hadde tala med dei um,
35  men dei blanda seg med heidningane og lærde deira gjerningar,
36  og dei tente deira avgudar, og desse vart til ei snara for dei,
37  og dei ofra sine søner og døtter til maktene*,
38  og dei rende ut skuldlaust blod, blod av sine søner og døtter, som dei ofra til Kana'ans avgudar, og landet vart vanhelga med blod.
39  Dei vart ureine ved sine gjerningar og dreiv hor ved si åtferd.
40  Då loga Herrens vreide upp imot hans folk og han stygdest ved sin arv.
41  Og han gav dei i hendene på heidningar, og dei som hata dei, vart herrar yver dei,
42  og deira fiendar trengde dei, og dei laut bøygja seg under deira hand.
43  Mange gonger fria han dei ut, men dei var trassige og sjølvrådige, og dei kom reint i vesaldom for si misgjerning.
44  Og han såg til dei når dei var i naud, med di han høyrde deira klagerop.
45  Og i sin godleik mot dei kom han i hug si pakt, og han ynkast etter si store miskunn,
46  og han let dei finna miskunn hjå alle som hadde fanga dei.
47  Frels oss, Herre vår Gud, og samla oss frå heidningane, so me fær prisa ditt heilage namn, rosa oss av di me kann prisa deg!
48  Lova vere Herren, Israels Gud, frå æva og til æva! Og alt folket segjer: Amen. Halleluja!
 
 
# Salmenes bok 107
1  Prisa Herren, for han er god, hans miskunn varer æveleg.
2  So segjer Herrens utløyste, dei som han hev løyst ut or naudi,
3  og som han hev sanka i hop frå landi, frå aust og frå vest, frå nord og på havet.
4  Dei for vilt i øydemarki, i veglause heidi, dei fann ingen by til å bu i.
5  Svoltne og tyrste var dei, deira sjel ormektast i dei.
6  Då ropa dei til Herren i si naud; or deira trengslor fria han dei ut,
7  og han førde dei på rett veg, so dei gjekk til ein by dei kunde bu i.
8  Dei skal prisa Herren for hans miskunn og for hans under mot mannsborni;
9  for han metta den sjel som vilde ormektast, og den hungrige sjel fyllte han med godt.
10  Dei sat i myrker og daudeskugge, bundne i stakkarsdom og jarn,
11  av di dei hadde trassa mot Guds ord og vanvyrdt rådene åt den Høgste.
12  Og han bøygde deira hjarto med liding; dei snåva, og der var ingen hjelpar.
13  Då ropa dei til Herren i si naud; or deira trengslor frelste han dei.
14  Han førde dei ut or myrker og daudeskugge, og deira band reiv han sund.
15  Dei skal prisa Herren for hans miskunn og for hans under mot mannsborni;
16  for han krasa koparportar og hogg sund jarnbommar.
17  Dei var dårar og vart plaga for sin brotsveg og for sine misgjerningar;
18  all mat baud deira sjel imot, og dei kom nær til daudens portar.
19  Då ropa dei til Herren i si naud; or deira trengslor frelste han dei.
20  Han sende sitt ord og lækte dei og berga dei frå deira graver.
21  Dei skal prisa Herren for hans miskunn og for hans under mot mannsborni
22  og ofra takkoffer og fortelja um hans verk med fagnad.
23  Dei som for ut på havet med skip, som dreiv handel på store vatn,
24  dei såg Herrens gjerningar og hans underverk på djupet.
25  Han tala og let det koma ein stormvind, og den reiste havsens bylgjor.
26  Dei for upp imot himmelen, dei for ned i djupet, deira sjel miste modet i ulukka.
27  Dei raga og tumla som drukne, og all deira visdom vart til inkjes.
28  Då ropa dei til Herren i si naud, or deira trengslor førde han dei ut.
29  Han let storm verta til stilla, og bylgjone kringum dei tagna.
30  Og dei vart glade då det stilna; og han førde dei til den hamni dei ynskte.
31  Dei skal prisa Herren for hans miskunn og for hans under mot mannsborni
32  og høglova han når folket er samla, og lovsyngja han der som dei gamle sit.
33  Han gjorde elvar til ei øydemark, og vasskjeldor til eit turrlende,
34  grøderikt land til ei saltheid for deira vondskap skuld som budde der.
35  Han gjorde øydemark til ein vassrik sjø og turrlende til vasskjeldor*.
36  Og han let dei svoltne bu der, og dei bygde ein by til å bu i.
37  Og dei sådde åkrar og planta vinhagar, og dei fekk den grøda dei bar.
38  Og han velsigna dei, og dei auka mykje, og av fe gav han dei ikkje lite.
39  So minka dei att og vart nedbøygde av trengsla og ulukka og sorg.
40  Han som renner ut vanvyrdnad yver hovdingar og let dei villast i veglaus øydemark,
41  han lyfte upp den fatige or vesaldomen og auka ættene som ei hjord.
42  Dei ærlege ser det og gleder seg, og all vondskap let att sin munn.
43  Den som er vis, han gjeve gaum etter dette og merke Herrens nådegjerningar!
 
 
# Salmenes bok 108
1  Ein song, ein salme av David.
2  Mitt hjarta er roleg, Gud! Eg vil syngja og lovsyngja, ja, det skal mi æra*.
3  Vakna, harpa og citar! Eg vil vekkja morgonroden.
4  Eg vil prisa deg millom folki, Herre, eg vil lovsyngja deg millom folkeslagi.
5  For di miskunn er stor yver himmelen, og din truskap til dei høge skyer.
6  Gud, syn deg høg yver himmelen, og di æra yver heile jordi!
7  For at dei du elskar må verta frelste, so hjelp med di høgre hand og bønhøyr oss!
8  Gud hev tala i sin heilagdom. Eg vil fagna meg; eg vil skifta ut Sikem, og Sukkotdalen vil eg mæla.
9  Meg høyrer Gilead til, meg høyrer Manasse til, og Efra'im er vern for mitt hovud, Juda er min styrarstav.
10  Moab er mitt vaskefat, på Edom kastar eg skoen min, for Filistar-land set eg i med fagnadrop.
11  Kven vil føra meg til den faste byen? Kven leider meg til Edom?
12  Er det ikkje du, Gud, du som støytte oss burt, du, Gud, som ikkje drog ut med våre herar?
13  Gjev oss hjelp mot fienden! for mannehjelp er fåfengd.
14  Med Guds hjelp skal me gjera storverk, og han skal trakka ned våre fiendar.
 
 
# Salmenes bok 109
1  Til songmeisteren; av David, ein salme. Min lovsongs Gud, teg ikkje!
2  For dei hev late upp sin ugudlege og falske munn imot meg, dei hev tala med meg med ljugartunga.
3  Med hatfulle ord hev dei kringsett meg og ført strid imot meg utan årsak.
4  Til løn for min kjærleik stod dei imot meg, endå eg berre bed.
5  Dei la vondt yver meg til løn for godt og hat til løn for min kjærleik.
6  Set ein ugudleg yver han, og lat ein klagar standa ved hans høgre hand!
7  Når han vert dømd, so lat han ganga skuldig ut, og lat hans bøn verta til synd!
8  Lat hans dagar verta få, lat ein annan få hans embete!
9  Lat hans born verta farlause og kona hans enkja,
10  og lat hans born flakka ikring og beda seg, lat dei ganga som tiggarar frå sine øydelagde heimar!
11  Lat okerkaren kasta garn ut etter all hans eigedom, og framande rana det han hev streva i hop!
12  Lat han ikkje finna nokon som hyser miskunn imot han, og lat ingen ynkast yver hans farlause born!
13  Lat hans framtid verta avskori, deira namn verta utstroke i andre ættleden!
14  Hans fedra misgjerning vere i minne hjå Herren, og syndi åt mor hans verte ikkje utstroki!
15  Dei vere alltid for Herrens augo, og han rydje deira minne ut av jordi,
16  av di han ikkje kom i hug å gjera miskunn, men forfylgde ein mann som var fatig og arm og sorgfull i hjarta, og vilde drepa han.
17  Han elska forbanning, og ho kom yver han; han lika ikkje velsigning, og ho heldt seg langt burte frå han;
18  han klædde seg i forbanning som sin klædnad, og ho trengde som vatn inn i hans liv og som olje i hans bein.
19  Lat henne vera han til ei kåpa som han sveiper seg i, og til eit belte som han alltid bind um seg!
20  Dette vere løni som Herren gjev mine motstandarar og dei som talar vondt imot mi sjel!
21  Og du, Herre, Herre, gjer vel imot meg for ditt namn skuld! Etter som di miskunn er god, so berga meg!
22  For arm og fatig er eg, og mitt hjarta er gjenomstunge i meg.
23  Som ein skugge, når han lengjest, kverv eg burt; eg vert jaga burt som ein grashopp.
24  Mine kne er ustøde av fasta, og holdet skrøkk og misser feita.
25  Og eg hev vorte til spott for dei; når dei ser meg, rister dei på hovudet.
26  Hjelp meg, Herre min Gud, frels meg etter di miskunn,
27  so dei må kjenna at dette er di hand, at du, Herre, hev gjort det!
28  Dei forbannar, men du velsignar; dei stend upp, men vert skjemde, og din tenar gled seg.
29  Mine motstandarar skal klæda seg i skjemsla og sveipa seg i si skam som i ei kåpa.
30  Eg vil takka Herren storleg med min munn, og midt imillom mange vil eg lova han;
31  for han stend på høgre sida åt den fatige og vil frelsa han frå dei som dømer hans sjel.
 
 
# Salmenes bok 110
1  Av David; ein salme. Herren sa til min Herre: Set deg ved mi høgre hand, til dess eg fær lagt dine fiendar til skammel for dine føter!
2  Ditt veldes kongsstav skal Herren retta ut frå Sion; ver herre midt imillom dine fiendar!
3  Ditt folk møter viljugt fram på ditt veldes dag; i heilagt skrud kjem din ungdom til deg, som dogg or fanget på morgonroden.
4  Herren hev svore, og han skal ikkje angra det: Du er prest til æveleg tid etter Melkisedeks vis.
5  Herren ved di høgre hand knasar kongar på sin vreide-dag.
6  Han held dom millom heidningane, fyller upp med lik, han knasar hovud utyver den vide jord.
7  Or bekken drikk han på vegen, difor lyfter han hovudet høgt.
 
 
# Salmenes bok 111
1  Halleluja! Eg vil prisa Herren av alt mitt hjarta i dei ærlege sitt råd og i lyden.
2  Store er Herrens verk, søkte av alle som hev hug til dei.
3  Høgd og herlegdom er hans gjerning, og hans rettferd stend æveleg fast.
4  Han hev laga det so at hans under vert ihugkomne; nådig og miskunnsam er Herren.
5  Mat hev han gjeve dei som ottast han; han kjem æveleg i hug si pakt.
6  Krafti av sine verk hev han kunngjort for sitt folk med di han gav dei arven åt heidningane.
7  Det hans hender gjer, er sanning og rett, alle hans fyresegner er trufaste;
8  fast stend dei æveleg og alltid, dei er gjorde i sanning og rettvisa.
9  Han hev sendt sitt folk utløysing, han hev skipa si pakt æveleg; hans namn er heilagt og skræmeleg.
10  Otte for Herren er upphav til visdom; godt vit hev alle som gjer etter det. Hans pris varer æveleg.
 
 
# Salmenes bok 112
1  Halleluja! Sæl er den mann som ottast Herren, som hev si store lyst i bodi hans.
2  Hans avkjøme skal vera veldigt på jordi; ætti av dei ærlege skal verta velsigna.
3  Det er velstand og rikdom i hans hus, og hans rettferd stend æveleg fast.
4  Det renn upp eit ljos i myrker for dei ærlege, for den som er nådig og miskunnsam og rettferdig.
5  Vel gjeng det den mann som er miskunnsam og gjev lån; han hevdar all si sak i retten.
6  For dei skal ikkje rikka han i all æva; den rettferdige skal vera i æveleg minne.
7  For vond tidend skal han ikkje reddast; hans hjarta er fast, det lit på Herren.
8  Hans hjarta er trygt; han reddast ikkje, til dess han ser med lyst på sine fiendar.
9  Han hev strått ut, han hev gjeve til dei fatige; hans rettferd stend æveleg fast, hans horn skal verta upplyft med æra.
10  Den ugudlege skal sjå det og harmast, han skal skjera tenner og tærast upp; det dei ugudlege trår etter, vert upp i inkje.
 
 
# Salmenes bok 113
1  Halleluja! Lova, de Herrens tenarar, lova Herrens namn!
2  Herrens namn vere lova frå no og til æveleg tid!
3  Frå solekoma og til soleglad er Herrens namn høglova.
4  Høg yver alle heidningar er Herren, yver himmelen er hans æra.
5  Kven er som Herren vår Gud, han som tronar so høgt,
6  han som ser so djupt ned, i himmelen og på jordi,
7  han som reiser den ringe or dusti, lyfter den fatige or skarnet
8  og sessar han hjå hovdingar, hjå sitt folks hovdingar,
9  han som let barnlaus kona bu som ei glad barnemor! Halleluja!
 
 
# Salmenes bok 114
1  Då Israel drog ut or Egyptar-land, Jakobs hus frå eit folk med framand tunga,
2  då vart Juda hans* heilagdom, Israel hans rike.
3  Havet såg det og flydde, Jordan drog seg attende.
4  Fjelli hoppa som verar, haugane som lamb.
5  Kva hev hendt deg, hav, at du flyr, du Jordan, at du dreg deg attende,
6  de fjell, at de hoppar som verar, de haugar som lamb?
7  For Herrens åsyn må du skjelva, jord, for Jakobs Guds åsyn,
8  han som gjer berget til ein vassrik sjø, harde steinen til ei vasskjelda!
 
 
# Salmenes bok 115
1  Ikkje oss, Herre, ikkje oss, men ditt namn gjeve du æra for di miskunn, for din truskap skuld!
2  Kvifor skal heidningane segja: Kvar er no deira Gud?
3  Vår Gud er då i himmelen; alt det han vil, det gjer han.
4  Deira avgudar er sylv og gull, eit verk av mannehender.
5  Dei hev munn, men talar ikkje; dei hev augo, men ser ikkje;
6  dei hev øyro, men høyrer ikkje; dei hev nos, men luktar ikkje.
7  Med sine hender kjenner dei ikkje, med sine føter gjeng dei ikkje; dei hev ikkje mål i strupen.
8  Som dei sjølve er, vert dei som lagar dei, alle som set si lit til dei.
9  Israel, lit på Herren! Han er deira hjelp og skjold.
10  Arons hus, lit på Herren! Han er deira hjelp og skjold.
11  De som ottast Herren, lit på Herren! Han er deira hjelp og skjold.
12  Herren kom oss i hug; han skal velsigna, han skal velsigna Israels hus, han skal velsigna Arons hus,
13  han skal velsigna dei som ottast Herren, dei små med dei store.
14  Herren late dykk aukast, dykk og dykkar born!
15  Velsigna vere de av Herren, han som skapte himmel og jord!
16  Himmelen er Herrens himmel, men jordi hev han gjeve mannsborni.
17  Dei daude lovar ikkje Herren, ingen av dei som stig ned i helheims-stilla.
18  Men me skal lova Herren frå no og til æveleg tid. Halleluja!
 
 
# Salmenes bok 116
1  Eg elskar Herren, for han høyrer mi røyst, mine hjartebøner.
2  For han hev halla sitt øyra til meg, og alle mine dagar vil eg kalla på han.
3  Daudsens reip hadde spent seg um meg, helheims redslor hadde funne meg; naud og sorg fann eg.
4  Men eg kalla på Herrens namn: Å Herre, berga mi sjel!
5  Herren er nådig og rettferdig, og vår Gud er miskunnsam.
6  Herren varar dei einfalde; eg var ein arming, og han frelste meg.
7  Kom attende, mi sjel, til di ro! For Herren hev gjort vel imot deg.
8  For du fria mi sjel frå dauden, mitt auga frå gråt, min fot frå fall.
9  Eg skal ferdast for Herrens åsyn i landi åt dei levande.
10  Eg trudde, for eg tala; eg var i stor plaga.
11  Eg sa i min reddhug: Kvar mann er ein ljugar!
12  Kva skal eg gjeva Herren att for alle hans velgjerningar imot meg?
13  Eg vil lyfta frelse-staupet og kalla på Herrens namn.
14  Mine lovnader vil eg halda for Herren, og det for augo på alt hans folk.
15  Dyr er i Herrens augo dauden åt hans heilage.
16  Å Herre! Eg er din tenar, veit du, eg er din tenar, son åt di tenestkvinna; du hev løyst mine band.
17  Til deg vil eg ofra takkoffer, og Herrens namn vil eg påkalla.
18  Mine lovnader vil eg halda for Herren, og det for augo på alt hans folk,
19  i fyregardane til Herrens hus, midt i deg, Jerusalem. Halleluja!
 
 
# Salmenes bok 117
1  Lova Herren, alle heidningar, prisa han, alle folk!
2  For mektig er hans miskunn yver oss, og Herrens truskap varer i all æva. Halleluja!
 
 
# Salmenes bok 118
1  Prisa Herren, for han er god, hans miskunn varer æveleg!
2  Israel segje: Hans miskunn varer æveleg!
3  Arons hus segje: Hans miskunn varer æveleg!
4  Dei som ottast Herren, segje: Hans miskunn varer æveleg!
5  Ut or trengsla ropa eg på Herren; Herren svara meg og førde meg ut i det frie.
6  Herren er med meg, eg reddast ikkje; kva kann menneske gjera meg?
7  Herren er med meg og hjelper meg, og eg skal sjå med lyst på dei som hatar meg.
8  Det er betre å fly til Herren enn å lita på menneske.
9  Det er betre å fly til Herren enn å lita på hovdingar.
10  Alle heidningar kringset meg; i Herrens namn skal eg hogga dei ned.
11  Dei kringset meg, ja, dei kringrenner meg; i Herrens namn skal eg hogga dei ned.
12  Dei kringset meg som bior, dei sloknar som eld i klunger; i Herrens namn skal eg hogga dei ned.
13  Hardt støytte du* meg so eg skulde falla; men Herren hjelpte meg.
14  Herren er min styrke og lovsong, og han vart meg til frelsa.
15  Fagnadrop um frelsa er å høyra i tjeldi åt dei rettferdige; Herrens høgre hand gjer storverk.
16  Herrens høgre hand upphøgjer, Herrens høgre hand gjer storverk.
17  Eg skal ikkje døy, men leva og fortelja Herrens gjerningar.
18  Hardt tukta Herren meg, men til dauden gav han meg ikkje.
19  Lat upp for meg rettferds portar! Eg vil ganga inn gjenom dei, eg vil prisa Herren.
20  Dette er Herrens port; dei rettferdige skal ganga inn gjenom den.
21  Eg vil prisa deg for di du svara meg og vart meg til frelsa.
22  Den steinen som byggjarane vanda, hev vorte hyrnestein.
23  Det er Herren sjølv som hev gjort det so; for oss er det eit stort under.
24  Dette er dagen som Herren hev gjort; lat oss fegnast og gleda oss no!
25  Å Herre, frels då! Å Herre, lat det då lukkast!
26  Velsigna vere han som kjem i Herrens namn! Me velsignar dykk frå Herrens hus.
27  Herren er Gud, og han let det verta ljost for oss. Bitt høgtidsofferet med reip alt inn til horni på altaret!
28  Du er min Gud, og eg vil prisa deg, min Gud, eg vil upphøgja deg.
29  Prisa Herren, for han er god, hans miskunn varer æveleg!
 
 
# Salmenes bok 119
1  Sæle er dei som gjeng ein ulastande veg, dei som ferdast i Herrens lov.
2  Sæle er dei som tek vare på hans vitnemål, som søkjer han av alt sitt hjarta
3  og ikkje gjer urett, men ferdast på hans vegar.
4  Du hev gjeve dine fyresegner so ein skal halda dei vel.
5  Å, måtte vegane mine verta faste, so eg held dine fyreskrifter!
6  Då skal eg ikkje verta til skammar når eg gjev gaum etter alle dine bod.
7  Eg vil prisa deg av eit ærleg hjarta når eg lærer å kjenna dine rettferds-lover.
8  Dine fyreskrifter vil eg halda; du må ikkje reint forlata meg!
9  Korleis skal ein ungdom halda stigen sin rein? Når han held seg etter ditt ord.
10  Av alt mitt hjarta hev eg søkt deg; lat meg ikkje villast burt frå dine bod!
11  I mitt hjarta hev eg gøymt ditt ord so eg ikkje skal synda imot deg.
12  Lova vere du, Herre! Lær meg dine fyreskrifter!
13  Med lippone mine hev eg forkynt alle lover frå din munn.
14  Eg hev gledt meg yver vegen etter dine vitnemål, som yver all rikdom.
15  På dine fyresegner vil eg grunda og tenkja på dine stigar.
16  I dine fyreskrifter frygdar eg meg, eg gløymer ikkje ditt ord.
17  Gjer vel imot din tenar, so eg fær leva! Då vil eg halda ditt ord.
18  Lat upp augo mine, so eg kann skoda dei underfulle ting i di lov!
19  Ein gjest er eg på jordi; løyn ikkje dine bod for meg!
20  Mi sjel er sundknasa, so eg lengtar etter dine lover til kvar tid.
21  Du hev truga dei ovmodige, dei forbanna, som fer vilt frå dine bod.
22  Tak burt frå meg skam og vanvyrdnad! For eg hev akta på dine vitnemål.
23  Jamvel hovdingar hev sete i samrøda mot meg; din tenar grundar på dine fyreskrifter.
24  Dine vitnemål er og min hugnad; dei er mine rådgjevarar.
25  Mi sjel ligg nedi dusti; haldt meg i live etter ditt ord!
26  Eg fortalde deg um mine vegar, og du svara meg; lær meg dine fyreskrifter!
27  Lat meg få skyna vegen etter dine fyresegner! So vil eg grunda på dine under.
28  Mi sjel græt av sorg; reis meg upp etter ditt ord!
29  Snu lygnevegen burt frå meg, og unn meg di lov!
30  Truskaps veg hev eg valt, dine lover hev eg sett framfor meg.
31  Eg held meg til dine vitnemål; Herre, lat meg ikkje verta til skammar!
32  Vegen etter dine bodord vil eg springa; for du friar mitt hjarta frå otte.
33  Herre, lær meg vegen etter dine fyreskrifter! So vil eg taka vare på han alt til enden.
34  Gjev meg skyn! So vil eg taka vare på di lov og halda henne av alt mitt hjarta.
35  Leid meg fram på dine bodords stig! For han er til hugnad for meg.
36  Bøyg mitt hjarta til dine vitnemål og ikkje til urett vinning!
37  Vend augo mine burt, so dei ikkje ser etter fåfengd, haldt meg i live på din veg!
38  Gjer sannrøynt for din tenar ordet ditt, som er for dei som ottast deg!
39  Tak burt mi vanæra, som eg er redd! For dine lover er gode.
40  Sjå, eg lengtar etter dine fyresegner; haldt meg i live ved di rettferd!
41  Lat dine nådegjerningar koma yver meg, Herre, di frelsa etter ditt ord!
42  Eg vil gjeva svar til han som spottar meg; for eg lit på ditt ord.
43  Riv ikkje sannings ord so reint or munnen min! For eg ventar på dine domar.
44  Stødt vil eg halda di lov, æveleg og alltid.
45  Lat meg ferdast i det frie! For eg spør etter dine fyresegner!
46  Eg vil tala um dine vitnemål for kongar, og eg skal ikkje verta til skammar.
47  Eg frygdar meg ved dine bod, som eg elskar.
48  Eg lyfter mine hender til dine bod, som eg elskar, og eg vil grunda på dine fyreskrifter.
49  Kom i hug ordet til din tenar, med di du hev gjeve meg von!
50  Det er mi trøyst i min vesaldom at ditt ord hev halde meg i live.
51  Dei ovmodige hev spotta meg mykje; frå di lov hev eg ikkje vike.
52  Eg kom i hug dine domar frå gamle dagar, Herre, og eg vart trøysta.
53  Brennande harm hev eg vorte på dei ugudlege, som vender seg ifrå di lov.
54  Dine fyreskrifter hev vorte mine lovsongar i det hus der eg bur som framand.
55  Um natti kom eg ditt namn i hug, Herre, og eg heldt di lov.
56  Dette timdest meg: at eg fekk taka vare på dine fyreskrifter.
57  Herren er min lut, sa eg, med di eg heldt dine ord.
58  Eg naudbad deg av alt mitt hjarta: Ver miskunnsam imot meg etter ditt ord!
59  Eg tenkte på mine vegar og vende mine føter til dine vitnemål.
60  Eg skunda meg og tøvra ikkje med å halda dine bod.
61  Bandi åt dei ugudlege hev snørt meg inn, di lov hev eg ikkje gløymt.
62  Midt på natti stend eg upp og vil takka deg for dine rettferds-lover.
63  Eg held meg til alle dei som ottast deg, og som held dine fyresegner.
64  Jordi er full av di miskunn, Herre; lær meg dine fyreskrifter!
65  Du hev gjort vel imot tenaren din, Herre, etter ditt ord.
66  Lær meg god skynsemd og kunnskap! For eg trur på dine bod.
67  Fyrr eg vart nedbøygd, for eg vilt; men no held eg ditt ord.
68  Du er god og gjer godt; lær meg dine fyreskrifter!
69  Dei ovmodige hev spunne i hop lygn imot meg; eg held dine fyresegner av alt mitt hjarta.
70  Deira hjarta er som ein feittklump; eg fegnast ved di lov.
71  Det var godt for meg at eg vart nedbøygd, so eg kunde læra dine fyreskrifter.
72  Lovi frå din munn er betre for meg enn tusund gull- og sylvstykke.
73  Dine hender hev skapt meg og laga meg til; gjev meg skyn, so eg kann læra dine bod!
74  Dei som ottast deg, skal sjå meg og gleda seg; for eg ventar på ditt ord.
75  Eg veit, Herre, at dine domar er rettferd, og i truskap hev du bøygd meg ned.
76  Lat di miskunn vera til trøyst for meg, etter det du hev sagt til din tenar!
77  Lat di miskunn koma yver meg, so eg kann leva! For di lov er mi lyst.
78  Lat dei ovmodige verta skjemde! For dei hev trykt meg utan årsak; eg grundar på dine fyresegner.
79  Lat dei koma attende til meg, dei som ottast deg og kjenner dine vitnemål!
80  Lat mitt hjarta vera fullkome i dine fyreskrifter, so eg ikkje skal verta til skammar!
81  Mi sjel naudstundar etter di frelsa; eg ventar på ditt ord.
82  Mine augo naudstundar etter ditt ord, og eg segjer: Når vil du trøysta meg?
83  For eg er som ei vinhit i røyk*; dine fyreskrifter gløymer eg ikkje.
84  Kor mange er vel dagane for din tenar? Når vil du halda dom yver dei som forfylgjer meg?
85  Dei ovmodige hev grave graver for meg, dei som ikkje lever etter di lov.
86  Alle dine bod er trufaste; utan årsak forfylgjer dei meg; hjelp meg!
87  Dei hev mest tynt meg i landet; men eg hev ikkje gjenge ifrå dine fyresegner.
88  Haldt meg i live etter di miskunn! So vil eg halda vitnemålet frå din munn!
89  Til æveleg tid, Herre, stend ditt ord fast i himmelen.
90  Frå ætt til ætt varer din truskap; du grunnfeste jordi, og ho stod der.
91  Til å setja dine domar i verk stend dei* der i dag; for alle ting er dine tenarar.
92  Dersom ikkje di lov hadde vore mi lyst, so hadde eg forgjengest i mi djupe naud.
93  I all æva skal eg ikkje gløyma dine fyresegner; for ved dei hev du halde meg i live.
94  Din er eg, frels meg! For eg hev spurt etter dine fyresegner.
95  Dei ugudlege hev venta på meg og vil tyna meg; eg aktar på dine vitnemål.
96  På alt det fullkomne hev eg set ein ende; men ditt bod rekk ovleg vidt.
97  Kor eg hev lovi di kjær! Heile dagen er ho i min tanke.
98  Dine bod gjer meg visare enn mine fiendar; for æveleg eig eg dei.
99  Eg hev vorte klokare enn alle mine lærarar; for eg grundar på dine vitnemål.
100  Eg er vitugare enn dei gamle; for eg hev teke vare på dine fyresegner.
101  Frå kvar vond stig hev eg halde mine føter burte, so eg kunde halda ditt ord.
102  Frå dine lover hev eg ikkje vike; for du hev lært meg upp.
103  Kor søt din tale er for gomen min, betre enn honning for munnen min!
104  Av dine fyresegner fær eg vit; difor hatar eg kvar lygnestig.
105  Ditt ord er ei lykt for min fot og eit ljos for min stig.
106  Eg hev svore - og eg hev halde det - å halda dine rettferds-lover.
107  Eg er ovleg nedbøygd; Herre, haldt meg i live etter ditt ord!
108  Lat min munns friviljuge offer tekkjast deg, Herre, og lær meg dine lover!
109  Eg gjeng alltid med livet i neven, men di lov hev eg ikkje gløymt.
110  Dei ugudlege hev lagt snara for meg, men eg hev ikkje villa meg burt frå dine fyresegner.
111  Eg hev fenge dine vitnemål til æveleg eiga; for dei er mi hjartans gleda.
112  Eg hev bøygt mitt hjarta til å gjera etter dine fyreskrifter æveleg, alt til enden.
113  Dei tvihuga hatar eg, men di lov elskar eg.
114  Du er mi livd og min skjold, eg ventar på ditt ord.
115  Vik frå meg, de som gjer vondt, so eg kann halda min Guds bod!
116  Haldt meg uppe etter ditt ord, so eg kann leva, og lat meg ikkje verta til skammar med mi von!
117  Styd meg, so eg kann verta frelst! So vil eg alltid sjå med lyst på dine fyreskrifter.
118  Du aktar for inkje alle dei som fer vilt frå dine fyreskrifter; for deira svik er fåfengd.
119  Som slagg kastar du burt alle ugudlege på jordi; difor elskar eg dine vitnemål.
120  Eg rys i holdet av redsla for deg, og eg ottast for dine domar.
121  Eg hev gjort rett og rettferd; du vil ikkje gjeva meg yver til dei som trælkar meg.
122  Gakk i borg for tenaren din, so det må ganga han vel! Lat ikkje dei ovmodige trælka meg!
123  Augo mine naudstundar etter di frelsa og etter ditt rettferds ord.
124  Gjer med din tenar etter di miskunn, og lær meg dine fyreskrifter!
125  Eg er din tenar; gjev meg vit, so eg kann kjenna dine vitnemål!
126  Det er tid for Herren til å gripa inn; dei hev brote di lov.
127  Difor elskar eg dine bod meir enn gull, ja meir enn fint gull.
128  Difor held eg alle fyresegner um alle ting for rette; eg hatar kvar lygnestig.
129  Underfulle er dine vitnemål; difor tek mi sjel vare på dei.
130  Når ordi dine opnar seg, gjev dei ljos, og dei gjer dei einfalde kloke.
131  Eg let munnen upp og sukka av lengting; for eg stunda etter dine bod.
132  Vend deg til meg og ver meg nådig, som rett er mot dei som elskar ditt namn!
133  Gjer mine steg faste ved ditt ord, og lat ingen urett råda yver meg!
134  Løys du meg ut or menneskevald! So vil eg halda dine fyresegner.
135  Lat di åsyn lysa for din tenar, og lær meg dine fyreskrifter!
136  Vassbekker renn or augo mine av di folk ikkje held di lov.
137  Herre, du er rettferdig, og dine domar er rettvise.
138  Du hev fyreskrive dine vitnemål i rettferd og i stor truskap.
139  Min brennhug hev tært meg upp, av di mine motstandarar hev gløymt dine ord.
140  Ditt ord er vel reinsa, og din tenar elskar det.
141  Liten er eg og vanvyrd; dine fyresegner hev eg ikkje gløymt.
142  Di rettferd er ei æveleg rettferd, og di lov er sanning.
143  Naud og trengsla fann meg; dine bod er mi lyst.
144  Rettferdige er dine vitnemål til æveleg tid; gjev meg skyn, so eg kann leva!
145  Eg ropar av alt mitt hjarta; svara meg, Herre! Eg vil taka vare på dine fyreskrifter.
146  Eg ropar til deg, frels meg! So vil eg halda dine vitnemål.
147  Tidleg i dagningi var eg uppe og ropa um hjelp; eg venta på dine ord.
148  Mine augo var uppe fyre nattevaktene, so eg kunde grunda på ditt ord.
149  Høyr mi røyst etter di miskunn! Herre, haldt meg i live etter dine lover!
150  Dei er nær som renner etter ugjerning; frå di lov er dei langt burte.
151  Du er nær, Herre, og alle dine bod er sanning.
152  Longe sidan veit eg av dine vitnemål at du hev grunnfest dei i all æva.
153  Sjå til mi djupe naud og fria meg ut! For eg hev ikkje gløymt di lov.
154  Før mi sak og løys meg ut, haldt meg i live etter ditt ord!
155  Frelsa er langt frå dei ugudlege, for dei spør ikkje etter dine fyreskrifter.
156  Di miskunn er stor, Herre; haldt meg i live etter dine domar!
157  Mange er dei som forfylgjer meg og stend meg imot; eg hev ikkje vike frå dine vitnemål.
158  Eg såg dei utrue og fekk mothug, av di dei ikkje heldt ditt ord.
159  Sjå at eg hev elska dine fyresegner! Herre, haldt meg i live etter di miskunn!
160  Summen av ditt ord er sanning, og æveleg stend all di rettferds lov ved lag.
161  Hovdingar forfylgde meg utan årsak, men mitt hjarta ottast dine ord.
162  Eg gleder meg yver ditt ord, som når ein finn mykje herfang.
163  Lygn hev eg hata og havt stygg til; di lov hev eg elska.
164  Sju gonger um dagen hev eg prisa deg for dine rettferdige lover.
165  Mykje fred hev dei som elskar di lov, og ingen støyt fær dei til å snåva.
166  Eg hev venta på di frelsa, Herre, og dine bod hev eg halde.
167  Mi sjel hev halde dine vitnemål, og dei var meg inderleg kjære.
168  Eg hev halde dine fyresegner og dine vitnemål; for alle mine vegar er for di åsyn.
169  Lat mitt klagerop koma fram for di åsyn, Herre! Gjev meg skyn etter ditt ord!
170  Lat mi hjartebøn koma for di åsyn! Frels meg etter ditt ord!
171  Mine lippor skal fløda yver av lovsong; for du lærer meg dine fyreskrifter.
172  Mi tunga skal syngja um ditt ord; for alle dine bod er rettferd.
173  Lat di hand vera meg til hjelp! For eg hev valt dine fyresegner.
174  Eg lengtar etter di frelsa, Herre, og di lov er mi lyst.
175  Lat mi sjel leva og lova deg, og lat dine domar hjelpa meg!
176  Eg hev fare vilt; leita upp din tenar som ein burtkomen sau! For eg hev ikkje gløymt dine bod.
 
 
# Salmenes bok 120
1  Ein song til høgtidsferdene. Til Herren ropa eg i mi naud, og han svara meg.
2  Herre, frels mi sjel frå ei ljugarlippa, frå ei falsk tunga!
3  Kva skal han gjeva deg, og kva meir skal han gjeva deg, du falske tunga?
4  Kveste piler frå valdsmannen og glør av einebuska*.
5  Usæl eg, som lyt halda til millom Mesek og bu ved Kedars tjeld*!
6  Lenge nok hev sjeli mi butt hjå dei som hatar fred.
7  Eg er berre fred, men når eg talar, er dei ferdige til strid.
 
 
# Salmenes bok 121
1  Ein song til høgtidsferdene. Eg lyfter augo mine upp til fjelli; kvar kjem mi hjelp ifrå?
2  Mi hjelp kjem ifrå Herren, han som hev skapt himmelen og jordi.
3  Han skal ikkje lata foten din vera ustød, han skal ikkje blunda, din vaktar.
4  Sjå, han blundar ikkje og søv ikkje, Israels vaktar.
5  Herren er din vaktar, Herren er din skugge ved di høgre hand.
6  Soli skal ikkje stikka deg um dagen, og ikkje månen um natti.
7  Herren skal vara deg frå alt vondt, han skal vara di sjel.
8  Herren skal vara din utgang og din inngang frå no og til æveleg tid.
 
 
# Salmenes bok 122
1  Ein song til høgtidsferdene; av David. Glad vart eg då dei sa til meg: Me vil ganga til Herrens hus.
2  Våre føter stend i dine portar, Jerusalem.
3  Jerusalem, du velbygde by, ein by som heng vel i hop,
4  der ættene fer upp, Herrens ætter, etter lovi for Israel, til å prisa Herrens namn.
5  For der er domarstolar sette, stolar for Davids hus.
6  Bed um fred for Jerusalem! Det gange dei vel som elskar deg!
7  Fred vere innanfor din voll og ro i dine salar!
8  For mine brør og vener skuld vil eg segja: Fred vere i deg!
9  For Herrens, vår Guds hus skuld vil eg søkja det som er godt for deg.
 
 
# Salmenes bok 123
1  Ein song til høgtidsferdene. Til deg lyfter eg augo mine, du som tronar i himmelen!
2  Sjå, som tenarar fylgjer handi åt husbonden med augo, og tenestgjenta handi åt matmori, soleis fylgjer våre augo Herren vår Gud, til dess han vert oss nådig.
3  Ver oss nådig, Herre, ver oss nådig! For me er ovmette av vanvyrdnad.
4  Ovmett er vår sjel av spott ifrå dei trygge, med vanvyrdnad frå dei ovmodige.
 
 
# Salmenes bok 124
1  Ein song til høgtidsferdene; av David. Hadde ikkje Herren vore med oss - so segje Israel -
2  hadde ikkje Herren vore med oss då menneske stod upp imot oss,
3  so hadde dei gløypt oss levande, då deira vreide loga imot oss,
4  so hadde vatni flødt yver oss, ei elv gjenge yver vår sjel,
5  so hadde dei gjenge yver vår sjel, dei storlåtne vatni.
6  Lova vere Herren, som ikkje gav oss til åt for deira tenner!
7  Vår sjel slapp undan som ein fugl or fangarsnara; snara rivna sund, og me slapp undan.
8  Vår hjelp er i Herrens namn, han som gjorde himmel og jord.
 
 
# Salmenes bok 125
1  Ein song til høgtidsferdene. Dei som lit på Herren, er som Sions-fjellet, som ikkje vert rikka, men æveleg stend fast.
2  Kringum Jerusalem er fjell, og Herren hegnar sitt folk frå no og i all æva.
3  For ikkje skal ugudleg kongsstav kvila på arvluten åt dei rettferdige, so ikkje dei rettferdige skal retta ut sine hender til urett.
4  Gjer godt, Herre, mot dei gode, mot dei som hev eit ærleg hjarta!
5  Men dei som vender seg burt til sine krokute vegar, skal Herren lata fara i lag med dei som gjer urett. Fred vere yver Israel!
 
 
# Salmenes bok 126
1  Ein song til høgtidsferdene. Då Herren let Sions fangar fara heim att, då var me som drøymande;
2  då fylltest vår munn med lått, og vår tunga med fagnadrop, då sa dei millom heidningane: Store ting hev Herren gjort mot desse.
3  Store ting hev Herren gjort mot oss, og me vart glade.
4  Herre, før du våre fangar heim att som bekker i sudlandet*!
5  Dei som sår med gråt, skal hausta med glederop.
6  Gråtande gjeng dei av stad og ber sitt såkorn; med fagnadrop kjem dei heim og ber sine kornband.
 
 
# Salmenes bok 127
1  Ein song til høgtidsferdene; av Salomo. Dersom Herren ikkje byggjer huset, arbeider dei fåfengt som byggjer på det; dersom Herren ikkje vaktar byen, so vaker vaktmannen fåfengt.
2  Fåfengt er det at de stend tidleg upp og set dykk seint ned og et brød som de hev slepa for; det same gjev han venen sin medan han søv.
3  Sjå, born er Herrens gåva, livsfrukt er ei løn.
4  Som piler i kjempehand, soleis er ungdoms søner.
5  Sæl er den mann som hev sitt pilehus fullt av dei; dei vert ikkje til skammar når dei talar med fiendar i porten.
 
 
# Salmenes bok 128
1  Ein song til høgtidsferdene. Sæl er kvar den som ottast Herren, som ferdast på hans vegar.
2  Det du hev vunne med ditt strev, skal du njota; sæl er du, og det gjeng deg vel.
3  Kona di er som eit fruktrikt vintre inne i ditt hus; borni dine er som oljekvister kringum bordet ditt.
4  Sjå, soleis vert den mann velsigna som ottast Herren.
5  Herren skal velsigna deg frå Sion, og du skal sjå med lyst på Jerusalems lukka alle dine levedagar.
6  Og du skal få sjå born av dine born. Fred vere yver Israel!
 
 
# Salmenes bok 129
1  Ein song til høgtidsferdene. Mykje hev dei trengt meg alt ifrå min ungdom - so segje Israel -
2  mykje hev dei trengt meg alt ifrå min ungdom; men dei hev ikkje vunne yver meg.
3  Ryggen min hev plogmenner pløgt, dei hev gjort sine forer lange.
4  Herren er rettferdig, han hev hogge av reipi åt dei ugudlege.
5  Dei skal skjemmast og vika attende alle som hatar Sion,
6  dei skal verta som gras på taki, som hev visna fyrr det vert rive upp.
7  Slåttaren fær ikkje handi full, og bundelbindaren ikkje eit fang.
8  Og dei som gjeng framum, segjer ikkje: Herrens velsigning vere yver dykk, me velsignar dykk i Herrens namn!
 
 
# Salmenes bok 130
1  Ein song til høgtidsferdene. Or djupet ropar eg på deg, Herre!
2  Herre, høyr mi røyst, lat dine øyro akta på mi bønerøyst!
3  Dersom du, Herre, vil gøyma på misgjerningar, Herre, kven kann då standa?
4  For hjå deg er forlatingi, so dei skal ottast deg.
5  Eg vonar på Herren, mi sjel vonar, og eg ventar på hans ord.
6  Mi sjel ventar på Herren meir enn vaktmenner på morgonen, vaktmenner på morgonen.
7  Venta på Herren, Israel! For hjå Herren er nåden, og stor utløysing er hjå han,
8  og han skal løysa Israel frå alle deira misgjerningar.
 
 
# Salmenes bok 131
1  Ein song til høgtidsferdene; av David. Herre, mitt hjarta er ikkje stolt, og augo mine er ikkje storlåtne, og eg gjeng ikkje med tankar som er for store og for underlege for meg.
2  Nei, eg hev fenge sjeli til å vera still og tegja som avvant barn hjå mor si; som avvant barn er sjeli mi hjå meg.
3  Venta på Herren, Israel, frå no og i all æva!
 
 
# Salmenes bok 132
1  Ein song til høgtidsferdene. Herre, gjev David løn for all hans møda,
2  han som svor for Herren, lova Jakobs Veldige:
3  Eg gjeng ikkje inn i mitt heimetjeld, eg stig ikkje upp på lega i mi seng,
4  eg unner ikkje augo svevn, ikkje augneloki ein blund,
5  fyrr eg finn ein stad for Herren, ein bustad for Jakobs Veldige.
6  Sjå, me høyrde um henne* i Efrata**, me fann henne i skogbygdi***.
7  Lat oss ganga til hans bustad, lat oss tilbeda for hans fotskammel!
8  Statt upp, Herre, og kom til din kvilestad, du og ditt veldes kista!
9  Lat prestane dine klæda seg i rettferd og dine trugne ropa med fagnad!
10  For David, din tenars skuld vis ikkje frå deg åsyni åt den du hev salva!
11  Herren hev svore David ein sann eid, den gjeng han ikkje ifrå: Av di livsfrukt vil eg setja kongar på din stol;
12  dersom borni dine held mi pakt og mine vitnemål, som eg skal læra dei, so skal og deira born æveleg og alltid sitja på din kongsstol.
13  For Herren hev valt seg Sion, ynskt seg det til bustad:
14  Dette er min kvilestad for all tid; her vil eg bu, for det hev eg ynskt.
15  Maten her vil eg rikleg signa, dei fatige vil eg metta med brød,
16  og prestane vil eg klæda med frelsa, og dei gudlege skal ropa høgt av fagnad.
17  Der vil eg lata veksa upp eit horn for David, stella til ei lampa for den eg hev salva.
18  Hans fiendar vil eg klæda med skam, men på han skal hans kruna stråla.
 
 
# Salmenes bok 133
1  Ein song til høgtidsferdene; av David. Sjå kor godt det er og ljuvleg at brør ogso bur saman!
2  Det er liksom den gode olje uppå hovudet, som renn ned i skjegget, Arons skjegg, og som renn ned på saumen av hans klædnad,
3  som dogg frå Hermon, som renn ned på Sions fjell; for der hev Herren laga til velsigningi, liv i all æva.
 
 
# Salmenes bok 134
1  Ein song til høgtidsferdene. Upp og lova Herren, alle Herrens tenarar, de som stend i Herrens hus um nætene!
2  Lyft dykkar hender upp til heilagdomen og lova Herren!
3  Herren signe deg frå Sion, han som gjorde himmel og jord!
 
 
# Salmenes bok 135
1  Halleluja! Lova Herrens namn, lova, de Herrens tenarar,
2  de som stend i Herrens hus, i fyregardane til vår Guds hus!
3  Lova Herren! for Herren er god, syng lov for hans namn! for det er ljuvleg.
4  For Herren hev valt seg ut Jakob, Israel til sin eigedom.
5  Eg veit at Herren er stor, og vår Herre er større enn alle gudar.
6  Herren gjer alt det han vil i himmelen og på jordi, i havi og i alle djup,
7  han som let regnskyer stiga upp frå enden av jordi, gjer eldingar til regn, fører vind ut or sine gøymslor,
8  han som slo dei fyrstefødde i Egyptar-land, både av folk og fe,
9  som sende teikn og under midt i deg, Egyptar-land, mot Farao og alle hans tenarar,
10  han som slo mange heidning-folk og drap mektige kongar,
11  Sihon, amoritarkongen, og Og, Basan-kongen, og alle Kana'ans kongerike,
12  og gav deira land til arv, til arv for Israel, sitt folk.
13  Herre, ditt namn varer æveleg, Herre, ditt minne frå ætt til ætt.
14  For Herren skal døma sitt folk, og sine tenarar skal han miskunna.
15  Heidninge-avgudane er sylv og gull, eit verk av mannehender.
16  Dei hev munn, men talar ikkje; dei hev augo, men ser ikkje;
17  dei hev øyro, men høyrer ikkje, og det er ingen ande i deira munn.
18  Som dei sjølve er, vert dei som lagar dei, alle som set si lit til dei.
19  Israels hus, lova Herren! Arons hus, lova Herren!
20  Levis hus, lova Herren! De som ottast Herren, lova Herren!
21  Lova vere Herren frå Sion, han som bur i Jerusalem! Halleluja!
 
 
# Salmenes bok 136
1  Prisa Herren, for han er god, hans miskunn varer æveleg.
2  Prisa han som er Gud yver alle gudar! For hans miskunn varer æveleg.
3  Prisa han som er Herre yver alle herrar! For hans miskunn varer æveleg;
4  han, den einaste som gjer store under, for hans miskunn varer æveleg;
5  han som gjorde himmelen med vit, for hans miskunn varer æveleg;
6  han som strakte jordi yver vatni, for hans miskunn varer æveleg;
7  han som gjorde dei store ljos, for hans miskunn varer æveleg,
8  soli til å råda um dagen, for hans miskunn varer æveleg,
9  månen og stjernone til å råda um natti, for hans miskunn varer æveleg;
10  han som slo egyptarane gjenom deira fyrstefødde, for hans miskunn varer æveleg,
11  og førde Israel ut frå dei, for hans miskunn varer æveleg,
12  med sterk hand og strak arm, for hans miskunn varer æveleg;
13  han som skar sund Raudehavet, for hans miskunn varer æveleg,
14  og let Israel ganga midt igjenom, for hans miskunn varer æveleg,
15  og kasta Farao og heren hans i Raudehavet, for hans miskunn varer æveleg;
16  han som førde sitt folk gjenom øydemarki, for hans miskunn varer æveleg;
17  han som slo store kongar, for hans miskunn varer æveleg,
18  og drap herlege kongar, for hans miskunn varer æveleg,
19  Sihon, amoritarkongen, for hans miskunn varer æveleg,
20  og Og, Basan-kongen, for hans miskunn varer æveleg,
21  og gav deira land til arv, for hans miskunn varer æveleg,
22  til arv for Israel, sin tenar, for hans miskunn varer æveleg;
23  han som kom oss i hug i vår stakkarsdom, for hans miskunn varer æveleg,
24  og reiv oss ut or fiendevald, for hans miskunn varer æveleg;
25  han som gjev alt som lever mat, for hans miskunn varer æveleg.
26  Prisa Gud i himmelen, for hans miskunn varer æveleg!
 
 
# Salmenes bok 137
1  Ved Babels elvar, der sat me og gret når me kom Sion i hug.
2  På vier-runnane der i landet hengde me harpone våre;
3  for der bad dei oss syngja, dei som heldt oss fanga, og dei som plaga oss, bad oss vera glade: Syng åt oss av Sions songar!
4  Korleis kann me syngja Herrens song på framand jord?
5  Um eg gløymer deg, Jerusalem, so gjev mi høgre hand må gløyma meg*!
6  Gjev tunga må hanga fast ved gomen min dersom eg ikkje kjem deg i hug, dersom eg ikkje set Jerusalem yver mi høgste gleda!
7  Herre, kom i hug Jerusalems dag og refs Edoms-borni, dei som sa: Riv ned, riv ned, radt ned til grunnen!
8  Babels dotter, du øydelagde! Sæl er den som gjev deg løn for den gjerning du gjorde imot oss.
9  Sæl er den som tek dine småborn og krasar dei imot berget.
 
 
# Salmenes bok 138
1  Av David. Eg vil prisa deg av alt mitt hjarta, for augo på gudane* vil eg syngja deg lov.
2  Eg vil kasta meg ned framfor ditt heilage tempel, eg vil prisa ditt namn for di miskunn og din truskap skuld; for du hev gjort ditt ord herleg, meir enn alt ditt namn.
3  Den dagen eg ropa, svara du meg, du gjorde meg hugheil, mi sjel fekk styrke.
4  Herre! Alle kongar på jordi skal prisa deg når dei fær høyra ordi frå din munn.
5  Og dei skal syngja um Herrens vegar; for Herrens æra er stor,
6  for Herren er høg, og han ser til den låge, og den stormodige kjenner han langan veg.
7  Um eg ferdast midt i trengsla, held du meg i live; mot harmen åt mine fiendar retter du ut di hand, og du frelser meg med di høgre hand.
8  Herren vil fullføra sitt verk for meg. Herre, di miskunn varer æveleg; det verk dine hender hev gjort, må du ikkje gjeva upp!
 
 
# Salmenes bok 139
1  Til songmeisteren; av David; ein salme. Herre, du ransakar meg og kjenner meg.
2  Anten eg sit, eller eg stend upp, so veit du det; du skynar min tanke langan veg.
3  Mi gonga og lega røyner du ut, og alle mine vegar kjenner du grant.
4  For det er ikkje eit ord på mi tunga - sjå, Herre, du veit det alt saman.
5  Du kringset meg på alle sidor, og du legg di hand på meg.
6  Å skyna dette er meg for underleg, det er for høgt, eg greider det ikkje.
7  Kvar skal eg fara frå din Ande, og kvar skal eg fly frå di åsyn?
8  Fer eg upp til himmelen, so er du der, og vil eg reida seng i helheimen, sjå, der er du og.
9  Tek eg vengene åt morgonroden, vil eg slå meg ned ved ytste havet,
10  so leider di hand meg der og, og di høgre hand held meg fast.
11  Og segjer eg: Myrkret løyne meg, og ljoset ikring meg verte natt -
12  so gjer ikkje heller myrkret det for myrkt for deg, og natti er ljos som dagen, myrkret er som ljoset.
13  For du hev skapt mine nyro, du hev verka meg i morslivet.
14  Eg prisar deg av di eg er laga på øgjeleg underfull vis; underfulle er dine verk, og mi sjel veit det so vel.
15  Mine bein var ikkje løynde for deg då eg vart laga i løynd, då eg med kunst vart verka djupt i jordi*.
16  Då eg var eit foster, såg dine augo meg, og i di bok vart dei alle uppskrivne dei dagar som vart fastsette då ikkje ein av dei var komen.
17  Kor vektige dine tankar er for meg, du Gud, kor store summane er av dei!
18  Vil eg telja dei, so er dei fleire enn sand; eg vaknar, og endå er eg hjå deg.
19  Gud, gjev du vilde drepa den ugudlege, og de blodfuse menner, vik burt frå meg -
20  dei som nemner ditt namn til å fremja meinråder, som brukar det til lygn, dine fiendar!
21  Skulde eg ikkje hata dei som hatar deg, Herre, og styggjast ved dei som stend deg imot?
22  Eg hatar dei med eit fullkome hat; fiendar er dei for meg.
23  Ransaka meg, Gud, og kjenn mitt hjarta! Prøv meg og kjenn mine tankar,
24  og sjå um eg er på fortapings veg, og leid meg på den ævelege vegen!
 
 
# Salmenes bok 140
1  Til songmeisteren; ein salme av David.
2  Herre, berga meg frå vonde folk, vakta meg for valdsmenner,
3  som tenkjer ut vondt i hjarta, som kvar dag samlar seg til strid!
4  Dei kvesser tunga si som ein orm, orme-eiter er under lippone deira. Sela.
5  Vara meg, Herre, for hendene åt ugudlege folk, vakta meg for valdsmenner, som tenkjest til å få mine føter til fall!
6  Ovmodige folk hev lagt løynde fellor og reip for meg, dei hev strakt garn attmed vegen, dei hev sett snaror for meg. Sela.
7  Eg segjer til Herren: Du er min Gud; lyd, Herre, på mi bønerøyst!
8  Herren, Israels Gud, er mi sterke frelsa; du vernar mitt hovud på væpningsdagen.
9  Herre, lat ikkje den ugudlege få det han ynskjer, lat ikkje hans meinråd få framgang! Elles kom dei til å upphøgja seg. Sela.
10  Yver hovudet på dei som kringset meg, skal den ulukka koma som deira lippor valdar.
11  Glør skal ein rista ned yver dei; i elden skal han kasta dei, i djupe vatn, so dei ikkje kann reisa seg.
12  Ein munnkåt mann skal ikkje standa lenge i landet; den vonde valdsmannen skal han jaga med slag på slag.
13  Eg veit at Herren skal greida saki for armingen og hjelpa dei fatige so dei fær rett.
14  Ja, dei rettferdige skal prisa ditt namn, dei ærlege skal bu for di åsyn.
 
 
# Salmenes bok 141
1  Ein salme av David. Herre, eg ropar på deg, skunda deg til meg! Vend øyra til mi røyst, no eg ropar til deg!
2  Lat bøni mi gjelda som røykoffer for di åsyn, mine upplyfte hender som kvelds-matoffer!
3  Herre, set vakt for munnen min, vara mi lippe-dør!
4  Bøyg ikkje mitt hjarta til noko vondt, til å gjera ugudlege gjerningar saman med menn som gjer urett, og lat meg ikkje eta av deira lostemat!
5  Lat ein rettferdig slå meg i kjærleik og tukta meg! Slik hovudolje skal ikkje mitt hovud forsmå! Um det varer, so set eg mi bøn mot deira vondskap.
6  Deira domarar vert støytte utfor fjellveggen, og sjølve skynar dei at mine ord var ljuvlege.
7  Som når ein pløgjer og skjer upp jordi, so ligg beini våre spreidde ikring attmed helheims-porten.
8  For upp til deg, Herre, Herre, ser mine augo, til deg flyr eg; tøm ikkje ut mi sjel!
9  Vara meg for fella dei hev sett for meg, og for snarone åt dei som gjer urett!
10  Lat dei ugudlege falla i sine eigne garn, medan eg gjeng uskadd framum!
 
 
# Salmenes bok 142
1  Ein salme til lærdom av David, då han var i helleren, ei bøn.
2  Med røysti mi ropar eg til Herren, med røysti mi bed eg inderleg til Herren.
3  Eg renner ut mi sorg for hans åsyn, for hans åsyn segjer eg frå um mi naud.
4  Når mi ånd ormektast i meg, so kjenner då du min stig; på den veg eg skal ganga, hev dei lagt løynde snaror for meg.
5  Skoda til mi høgre sida og sjå! Det er ingen som kjennest ved meg; all livd er burte for meg, ingen spør etter mi sjel.
6  Eg ropar til deg, Herre! Eg segjer: Du er mi livd, min lut i landet åt dei levande.
7  Akta på mitt klagerop, for eg er ovleg arm! Fria meg frå mine forfylgjarar, for dei er meg for sterke!
8  Før mi sjel ut or fengslet, so eg kann lova ditt namn! Dei rettferdige skal samla seg kring meg, når du gjer vel imot meg.
 
 
# Salmenes bok 143
1  Ein salme av David. Herre, høyr mi bøn, vend øyra til mine inderlege bøner, svara meg i din truskap, i di rettferd,
2  og gakk ikkje til doms med din tenar! For ingen som lever, er rettferdig for di åsyn.
3  For fienden hev forfylgt mi sjel, han hev krasa mitt liv til jordi, han hev sett meg på myrke stader som dei æveleg daude.
4  Og mi ånd er vanmektig i meg, mitt hjarta er forskræmt i min barm.
5  Eg kjem fordoms dagar i hug, eg tenkjer på alt ditt verk, eg grundar på det dine hender hev gjort.
6  Eg retter ut mine hender til deg, mi sjel lengtar etter deg som eit uppturka land. Sela.
7  Skunda deg og svara meg, Herre! Mi ånd talmast; løyn ikkje ditt andlet for meg, so eg vert lik dei som fer ned i gravi!
8  Lat meg høyra di miskunn um morgonen, for eg lit på deg! Lær meg den veg eg skal ganga, for til deg lyfter eg mi sjel!
9  Fria meg frå mine fiendar, Herre! Hjå deg søkjer eg livd.
10  Lær meg å gjera din vilje, for du er min Gud! Din gode Ande leide meg på jamt lende!
11  For ditt namn skuld, Herre, vil du halda meg i live; i di rettferd vil du føra mi sjel ut or trengsla,
12  og i di miskunn vil du rydja ut mine fiendar og tyna alle som trengjer mi sjel; for eg er din tenar.
 
 
# Salmenes bok 144
1  Av David. Lova vere Herren, mitt berg, han som lærer upp mine hender til strid, mine fingrar til krig,
2  mi miskunn og mi festning, mi borg og min bergar, min skjold og den eg flyr til, han som tvingar mitt folk under meg.
3  Herre, kva er ein mann, at du kjenner han, eit mannsbarn, at du aktar på det?
4  Mannen likjest ein pust, hans dagar er som ein kvervande skugge.
5  Herre, bøyg din himmel og stig ned, rør du fjelli so dei ryk!
6  Lat ljonet lyna og spreid dei*, send dine piler og skræm dei!
7  Rett hendene ned frå det høge, fria meg og frels meg frå dei store vatni, frå handi åt framande,
8  dei som talar svik med munnen sin, og høgre handi deira er ei lygne-hand.
9  Gud, ein ny song vil eg syngja deg, til tistrengs-harpa vil eg syngja deg lov,
10  du som gjev kongane frelsa, som bergar David, tenaren din, frå det vonde sverdet.
11  Frels meg og fria meg frå handi åt framande, dei som talar svik med munnen sin, og høgre handi deira er ei lygne-hand,
12  so våre søner kann vera i sin ungdom som høgvaksne vokstrar, våre døtter som hyrnestolpar, hogne som til eit slott,
13  so våre bur kann vera fulle og gjeva av alle slag, so våre sauer kann auka seg i tusundtal, ja i titusundtal på våre marker,
14  so våre kyr kann hava kalv, so det ingen skade må vera og inkje tap og inkje klagerop på våre gator.
15  Sælt er det folk som hev det soleis; sælt er det folk som hev Herren til Gud.
 
 
# Salmenes bok 145
1  Ein lovsong av David. Eg vil upphøgja deg, min Gud, du som er kongen, og eg vil lova namnet ditt æveleg og alltid.
2  Kvar dag vil eg lova deg, og eg vil prisa namnet ditt æveleg og alltid.
3  Herren er stor og mykje lovsungen, og hans storvelde er uransakeleg.
4  Ei ætt skal lova dine verk for ei onnor, og dine storverk skal dei forkynna.
5  Di høge og herlege æra og dine underverk vil eg grunda på.
6  Og um dine sterke og skræmelege gjerningar skal dei tala, og dine storverk vil eg fortelja um.
7  Minneord um din store godleik skal dei lata strøyma ut og syngja med fagnad um di rettferd.
8  Herren er nådig og miskunnsam, langmodig og stor i miskunn.
9  Herren er god imot alle, og han miskunnar alle sine verk.
10  Alle dine verk skal prisa deg, Herre, og dine trugne skal lova deg.
11  Um herlegdomen i ditt rike skal dei tala, og um ditt velde skal dei fortelja,
12  so mannsborni skal få vita um dine veldige verk og den strålande herlegdomen i ditt rike.
13  Ditt rike er eit rike for alle ævor, og ditt herredøme varer gjenom alle ætter.
14  Herren styd alle dei som fell, og reiser alle som er nedbøygde.
15  Alle vender augo sine ventande til deg, og du gjev dei deira føda i si tid.
16  Du let upp handi og mettar alt levande med hugnad*.
17  Herren er rettferdig i alle sine vegar og miskunnsam i alle sine verk.
18  Herren er nær hjå alle dei som kallar på han, hjå alle som kallar på han i sanning.
19  Han gjer etter deira ynske som ottast han, og han høyrer deira rop og frelser dei.
20  Herren varar alle dei som elskar han; men alle ugudlege tyner han.
21  Min munn skal mæla um Herrens pris, og alt kjøt skal lova hans heilage namn æveleg og alltid.
 
 
# Salmenes bok 146
1  Halleluja! Mi sjel, lova Herren!
2  Eg vil lova Herren so lenge eg lever, syngja lov for min Gud so lenge eg er til.
3  Set ikkje lit til hovdingar, til eit mannsbarn, som ikkje kann hjelpa.
4  Fer hans ånd ut, so vender han attende til si jord; den dagen er det ute med hans råder.
5  Sæl er den som hev Jakobs Gud til hjelp, som vonar på Herren, sin Gud,
6  han som skapte himmel og jord, havet og alt som i dei er, han som er trufast til æveleg tid,
7  som hjelper dei nedtyngde so dei fær sin rett, som gjev dei svoltne brød. Herren løyser dei bundne,
8  Herren opnar augo på dei blinde, Herren reiser dei nedbøygde, Herren elskar dei rettferdige,
9  Herren varar dei framande; farlause og enkjor held han uppe, men han gjer vegen krokut for dei ugudlege.
10  Herren skal vera konge æveleg, din Gud, Sion, frå ætt til ætt. Halleluja!
 
 
# Salmenes bok 147
1  Lova Herren! For det er godt å lovsyngja vår Gud, ljuvleg er det, lovsong høver vel.
2  Herren byggjer upp Jerusalem, han samlar dei burtdrivne israelitar.
3  Han lækjer dei som hev eit sundbrote hjarta, og bind um deira verkjande sår.
4  Han set tal på stjernone, han gjev dei alle namn.
5  Vår Herre er stor og veldig i makt; på hans vit er det ikkje mål.
6  Herren held dei spaklyndte uppe, dei ugudlege bøygjer han ned til jordi.
7  Svara Herren med takkesong, syng lov for vår Gud med citar,
8  han som breider skyer yver himmelen, han som lagar regn for jordi, han som let det veksa gras på fjelli.
9  Han gjev feet fór, ramn-ungane som ropar.
10  Han hev ikkje hug til hestens styrke, han hev ikkje hugnad i mannsens legger.
11  Herren hev hugnad i dei som ottast han, dei som ventar på hans miskunn.
12  Jerusalem, prisa Herren, Sion, lova din Gud!
13  For han hev gjort dine portstenger faste, han hev velsigna dine born i deg.
14  Det er han som gjev dine grensor fred, mettar deg med den beste kveite.
15  Det er han som sender sin tale til jordi; ovsnøgt spring hans ord.
16  Det er han som gjev snø som ull, strår ut rim som oska.
17  Han kastar sin is som småe stykke; kven kann standa for hans kulde?
18  Han sender sitt ord og smeltar dei; han let vinden sin blåsa, då renn vatn.
19  Han kunngjorde sitt ord for Jakob, sine bod og sine lover for Israel.
20  Soleis hev han ikkje gjort med noko heidningfolk, og lover* kjenner dei ikkje. Halleluja!
 
 
# Salmenes bok 148
1  Halleluja! Lova Herren frå himmelen, lova han i det høge!
2  Lova han, alle hans englar, lova han, all hans her!
3  Lova han, sol og måne, lova han, alle lysande stjernor!
4  Lova han, de himle-himlar og de vatn som er uppyver himlane!
5  Dei skal lova Herrens namn; for han baud, og dei vart skapte,
6  og han sette dei på staden deira for alltid og æveleg, han gav ei lov som ingen av dei bryt.
7  Lova Herren frå jordi, de store sjødyr og alle djup,
8  eld og hagl, snø og eim, du storm, som set hans ord i verk,
9  de fjell og alle haugar, aldetre og alle sedrar,
10  de villdyr og alt fe, krekande dyr og fljugande fuglar,
11  de kongar på jordi og alle folk, de hovdingar og alle domarar på jordi,
12  de unge gutar og gjentor, de gamle med dei unge!
13  Dei skal lova Herrens namn; for berre hans namn er høgt, hans herlegdom er yver jord og himmel,
14  og han hev lyft upp eit horn for sitt folk til ein lovsong for alle sine trugne, for Israels born, det folk som er han nær. Halleluja!
 
 
# Salmenes bok 149
1  Halleluja! Syng Herren ein ny song, hans lov i samlingi av dei gudlege!
2  Israel glede seg i sin skapar, Sions born frygde seg for sin konge!
3  Dei skal lova hans namn med dans, syngja for han til pauka og citar.
4  For Herren hev hugnad i sitt folk, han pryder dei spaklyndte med frelsa.
5  Dei gudlege skal frygda seg i herlegdom, dei skal ropa av fagnad på sine lægje.
6  Lovsong for Gud er i deira munn og eit tvieggja sverd i deira hand,
7  til å fullføra hemn yver heidningane, refsing yver folkeslagi,
8  til å binda deira kongar med lekkjor og deira storfolk med jarnband,
9  til å fullføra fyreskriven dom yver dei. Ei æra er dette for alle hans trugne. Halleluja!
 
 
# Salmenes bok 150
1  Halleluja! Lova Gud i hans heilagdom, lova han i hans sterke kvelv!
2  Lova han for hans storverk, lova han etter hans fulle storleik!
3  Lova han med lurljom, lova han med harpa og citar!
4  Lova han med pauka og dans, lova han med strengleik og fløyta!
5  Lova han med klingande cymblar, lova han med ljomande cymblar!
6  Alt som hev ande, love Herren! Halleluja!
 
 
# Salomos ordspråk 1
1  Ordtøke av Salomo, son åt David, konge yver Israel.
2  Av dei kann ein læra visdom og age og å skyna vituge ord;
3  av dei kann ein få age so ein vert klok, og læra rettferd og rett og rettvisa;
4  dei kann gjeva dei einfalde klokskap, ungdomen kunnskap og ettertanke.
5  Den vise aukar sin lærdom når han høyrer på dei, og den vituge vert før til å leva rett.
6  Dei gjev skyn på ordtak og bilettale, ord frå vismenn og gåtone deira.
7  Otte for Herren er upphav til kunnskap; dårar vanvyrder visdom og age.
8  Høyr etter, son min, når far din agar deg, og kasta ikkje frå deg det som mor di lærer deg!
9  For slikt er ein fager krans for ditt hovud og kjedor kring halsen din.
10  Son min! Når syndarar lokkar deg, so samtykk ikkje!
11  Når dei segjer: Kom med oss! Me vil lura etter blod, setja fellor for den skuldlause utan grunn;
12  me vil gløypa dei levande liksom helheimen, med hud og hår, liksom han gløyper dei som fer ned i gravi;
13  me vil vinna oss alle slag dyre eigneluter, fylla husi våre med rana gods;
14  du skal få kasta lut um det saman med oss, alle skal me hava same pungen -
15  då må du ikkje slå lag med dei, son min! Haldt foten din burte frå deira stig!
16  For føtene deira spring til det som vondt er, og dei er snøgge når det gjeld å renna ut blod;
17  fåfengt er det å strekkja netet so alle fuglane ser det;
18  dei lurer etter sitt eige blod, dei set fellor for sitt eige liv.
19  So gjeng det kvar som søkjer låk vinning; ho tek livet av sine eigne herrar.
20  Visdomsmøyi ropar høgt på gata, på torgi let ho røysti si ljoma;
21  på gatehyrna ropar ho midt i ståket, ved portinngangane, kring i byen tek ho til ords:
22  Kor lenge vil de utvituge elska uvitingskap og spottarane hava hug til spott og dårane hata kunnskap?
23  Vend um og gjev gaum når eg refser! So skal eg lata åndi mi fløyma for dykk, eg skal kunngjera dykk mine ord.
24  Etter di de ikkje vilde høyra når eg ropa, og ingen akta på at eg rette ut handi,
25  etter di de vanda alle mine råder og ikkje ansa mitt refsingsord,
26  so skal og eg læ når ulukka råmar dykk, eg skal spotta når det som de reddast kjem,
27  når det som de reddast, kjem som eit uver, og ulukka dykkar kjem farande som ein storm, når trengsla og naud kjem på dykk.
28  Då skal dei ropa på meg, men eg svarar ikkje; dei skal leita etter meg, men ikkje finna meg.
29  Av di dei hata kunnskap og ikkje vilde ottast Herren,
30  av di dei ikkje lydde på mi råd, men vanyrde all mi påminning,
31  difor skal dei eta frukti av si åtferd og verta mette av meinrådene sine.
32  For einvisa drep dei uvituge, og tryggleiken tyner dårane;
33  men den som høyrer på meg, skal bu trygt og leva i fred utan ulukke-redsla.
 
 
# Salomos ordspråk 2
1  Son min! Tek du imot mine ord og gøymer bodi mine hjå deg,
2  so du vender øyra til visdomen og bøygjer hjarta til klokskapen,
3  ja, kallar du på skynet og ropar høgt på vitet,
4  leitar du etter det som vore det sylv, og grev som vore det løynde skattar,
5  då skal du skyna otte for Herren, og kunnskap um Gud skal du finna.
6  For Herren er den som gjev visdom, frå hans munn kjem kunnskap og vit.
7  Han gøymer frelsa for dei ærlege, han er ein skjold for dei som lever ulastande;
8  for han vaktar stigane åt retten og varar vegen vel for sine trugne.
9  Då skal du skyna rettferd og rett og rettvisa, ja kvar god veg.
10  For visdom skal koma i ditt hjarta, og kunnskap skal gleda di sjel;
11  ettertanke skal halda vakt yver deg, vit skal vara deg
12  og fria deg frå vonde vegar, frå folk som fer med rang tale,
13  dei som gjeng frå dei rette stigar og vil ferdast på myrke vegar,
14  som gleder seg når dei fær gjera vondt, og fegnast yver rang og vond åtferd,
15  som gjeng på krokute stigar og fylgjer range vegar.
16  Visdomen skal fria deg frå annanmanns kona, frå framand kvinna, som talar sleipe ord,
17  som hev svike sin ungdoms ven og hev gløymt si Guds-pakt;
18  for hennar hus sig ned i dauden, og ned til daudingane ber hennar vegar;
19  dei som gjeng inn til henne, kjem aldri attende, og dei når aldri livsens stigar.
20  Visdomen skal hjelpa deg til å ganga den vegen dei gode gjeng, og halda deg på dei stigane der dei rettferdige ferdast;
21  for dei ærlege skal bu i landet, og dei ulastande skal verta att der,
22  men dei ugudlege skal rydjast ut or landet, og svikarane skal verta rivne burt frå det.
 
 
# Salomos ordspråk 3
1  Son min! Gløym ikkje læra mi, og lat hjarta varveitsla bodi mine!
2  For langt liv og mange leveår og fred skal dei gjeva deg i rikt mål.
3  Lat ikkje kjærleik og truskap vika frå deg, men bitt dei um halsen på deg, skriv dei på di hjartetavla!
4  Då fær Gud og menneske godhug for deg og held deg for ein mann med god vit.
5  Lit på Herren av heile ditt hjarta, og set ikkje lit til ditt vit!
6  Tenk på han på alle dine vegar! So jamnar han dine stigar.
7  Ver ikkje vis i eigne augo, ottast Herren og vik frå det vonde!
8  Det vert til helsebot for holdet ditt og kveik for beini dine.
9  Æra Herren med gåvor av eiga di og med fyrstegrøda av all di avling!
10  Då vert dine løor rikleg fyllte, og druvesafti renn yver i persone dine.
11  Son min! Vanvyrd ikkje Herrens age, og ver ikkje utolug når han refser deg!
12  For Herren agar den han elskar, som ein far agar den son han hev kjær.
13  Sæl den mann som hev funne visdom, den mann som vinn seg vit!
14  For det er betre å råda seg visdom enn sylv, og den vinning han gjev, er betre enn gull.
15  Dyrare er han enn perlor, av alle dine skattar er ingen som han.
16  Langt liv hev han i høgre handi, i vinstre rikdom og æra.
17  Hans vegar er hugnads-vegar, og alle hans stigar fører til lukka.
18  Han er eit livsens tre for dei som grip han, og alle som held han fast, lyt ein prisa sæle.
19  Herren grunnfeste jordi med visdom; han bygde himmelen med vit.
20  Ved hans kunnskap fossa vatnet or djupi, og frå skyene dryp det dogg.
21  Son min! Slepp ikkje augo av dei, tak vare på visdom og klokskap!
22  So skal dei vera liv for sjeli di og prydnad um halsen din.
23  Då vandrar du trygt din veg og støyter ikkje din fot.
24  Når du legg deg, ottast du ikkje, og når du hev lagt deg, søv du so godt.
25  Då tarv du ikkje ottast for bråstøkk, eller for uveret når det kjem yver dei ugudlege.
26  For Herren skal vera di tiltru, og han skal vara din fot frå snara.
27  Neitta ingen di hjelp som treng um henne, når det stend i di makt å hjelpa.
28  Seg ikkje til næsten din: Gakk din veg og kom att, eg skal gjeva deg i morgon - når du kann gjera det straks.
29  Legg ikkje upp meinråder mot næsten din, når han kjenner seg trygg hjå deg!
30  Tretta ikkje med nokon utan grunn, når han ikkje hev gjort deg noko vondt!
31  Ovunda ikkje ein valdsmann, og vel ikkje nokon av alle hans vegar!
32  For den falske er ein styggedom for Herren, men med dei ærlege hev han samlag.
33  Herrens forbanning er yver huset åt den gudlause, men heimen åt dei rettferdige velsignar han.
34  Gjeld det spottarar, so spottar han, men dei audmjuke gjev han nåde.
35  Vismenner erver æra, men dårer fær skam til løn.
 
 
# Salomos ordspråk 4
1  Høyr etter, born, når ein far tuktar, og gjev gaum, so de kann læra klokskap!
2  For ein god lærdom gjev eg dykk; mine bod må de ikkje ganga frå.
3  For då eg var son heime hjå far min, då eg var liten og einaste guten åt mor mi,
4  då lærde han meg og sa til meg: Lat hjarta ditt halda fast på mine ord, tak vare på mine bod, so skal du leva.
5  Kjøp deg visdom, kjøp deg vit, gløym ikkje og vik ikkje frå ordi eg segjer!
6  Gakk ikkje frå visdomen, so skal han vakta deg; elska han, so skal han vara deg.
7  Upphavet til visdom er: Kjøp deg visdom, ja, kjøp deg vit for all di eiga!
8  Set han høgt, so skal han upphøgja deg; han fører deg til æra, når du tek han i fang.
9  Han set på ditt hovud ein fager krans, han gjev deg ei prydeleg kruna.
10  Høyr, son min, og tak imot mine ord, so vert dine leveår mange.
11  Eg viser deg visdoms veg, eg leider deg på rettvise-stigar.
12  Når du gjeng, skal du stiga fritt, og når du spring, skal du ikkje snåva.
13  Haldt fast på min age, slepp han ikkje! Tak vare på han, for han er ditt liv.
14  På gudlause-stig må du ikkje koma, ikkje fylgja den vegen dei vonde gjeng.
15  Haldt deg burte frå han, fylg han ikkje, vik frå han og gakk utanum!
16  For dei fær ikkje sova minder dei hev gjort eitkvart vondt, og dei misser svevnen, hev dei ikkje fenge einkvar til å falla.
17  For dei et gudløyse-brød og drikk valdsverks vin.
18  Men den stigen dei rettferdige gjeng, er lik morgonglima, som vert bjartare og bjartare til det er ljos dag.
19  Den vegen dei ugudlege gjeng, er som kolmyrkret; dei veit ikkje kva dei snåvar i.
20  Son min! Akta på ordi mine, lut øyra ned til det eg segjer!
21  Slepp dei ikkje utor augo, vara dei djupt i hjarta!
22  For dei er liv for kvar som finn dei, og lækjedom for heile hans lekam.
23  Tak vare på hjarta framfor alt som du vaktar; for livet gjeng ut frå det.
24  Haldt deg ifrå svikfulle ord, og burt med falske lippor!
25  Lat augo dine sjå beint fram og augnekasti skoda ende fram for deg!
26  Jamna stigen for din fot, og lat alle dine vegar vera støde!
27  Tak ikkje or leidi, korkje til høgre eller vinstre, vend foten ifrå det vonde!
 
 
# Salomos ordspråk 5
1  Son min! Gjev ans på min visdom, lut øyra ned til mitt vit,
2  so du kann gøyma kloke råder og lippone halda på kunnskap!
3  For honning dryp av lippone på framand kvinna, og sleipare enn olje er tunga hennar,
4  men til slutt er ho beisk som malurt, kvass som eit tvieggja sverd.
5  Hennar føter stig ned til dauden, hennar fet fører radt til helheims.
6  Livsens stig vil ho ikkje ganga; ho vinglar vegvill, men veit det ikkje.
7  So høyr no på meg, mine born, og vik ikkje frå det som munnen min mæler!
8  Lat din veg vera langt frå henne, og kom ikkje nær hennar husdør!
9  Elles gjev du di pryda til andre, til ein hardstyrar dine år;
10  framande fær metta seg av di eiga, og det du hev streva i hop, kjem i annanmanns hus,
11  so du lyt stynja i di siste stund, når ditt hold og ditt kjøt tærest burt,
12  og segja: Kor kunde eg hata tukt, kor kunde hjarta mitt vanvyrda age,
13  so eg ikkje høyrde på dei som lærde meg, og ikkje lydde på dei som rettleidde meg!
14  Nær var eg komen ille i det midt i lyden som sat til tings.
15  Drikk or din eigen brunn, drikk rennande vatn or di eigi kjelda!
16  Skulde kjeldone dine fløyma på gata, bekkene dine på torgi?
17  Lat dei vera berre for deg og ikkje for framande med deg!
18  Kjelda di vere velsigna, gled deg i din ungdoms viv!
19  Elskhugs-hindi, ynde-gasella! Barmen hennar kveikje deg til kvar tid, av kjærleiken hennar vere du alltid ør!
20  Kvi skulde du, son min, vera ør av trå etter annanmanns kona og femna barmen på framand kvinna?
21  For Herren hev kvar manns vegar for augo, og han jamnar alle hans stigar.
22  Den ugudlege vert fanga i sine eigne misgjerningar, og hans eigi synd vert snaror som held han fast.
23  Han lyt døy, av di han ikkje let seg aga, og for sin store dårskap skuld tumlar han i koll.
 
 
# Salomos ordspråk 6
1  Son min! Hev du borga for næsten din, hev du handtekest med ein framand,
2  er du bunden ved ord av din munn, er du fanga i ord av din munn,
3  gjer då soleis, son min, og berga deg, sidan du er komen i handi på næsten din: Gakk og kasta deg ned for mannen din og gjer ågang på han,
4  unn ikkje augo dine svevn eller augneloki ein blund,
5  berga deg som eit rådyr or veidemanns-handi og som ein fugl or fangarvald!
6  Gakk til mauren, du leting, sjå hans ferd og vert vis!
7  Han hev ingen hovding eller fut eller herre,
8  men endå syter han um sumaren for mat og sankar um hausten si føda.
9  Kor lenge vil du liggja, du leting? Når vil du risa or svevnen?
10  [Du segjer:] Lat meg sova litt til, blunda litt til, leggja hendene i hop ei stund til og kvila!
11  Då kjem armodi på deg som ein farande fant og naudi som skjoldvæpna mann.
12  Ein skarv, ein illgjerningsmann er den som gjeng ikring med fals i munnen,
13  som blinkar med augo, skrapar med føtene, gjer teikn med fingrane,
14  som gjeng med meinspel i hjarta, som alltid emnar på vondt og valdar trettor.
15  Difor kjem ulukka dåtteleg på han; brått vert han krasa, og det bid ikkje lækjevon.
16  Det er seks ting som Herrens hatar, og sju er ei gru for hans sjel:
17  Storlåtne augo, ljugar-tunga, hender som renner ut skuldlaust blod,
18  eit hjarta som tenkjer upp vonde råder, føter som renner rapt til vondt,
19  den som fer med lygn og vitnar rangt, og den som valdar trettor millom brør.
20  Son min, tak vare på bodet åt far din, og kasta ikkje frå deg læra åt mor di!
21  Bitt dei alltid til hjarta ditt, knyt dei um halsen din!
22  Når du gjeng, skal dei leida deg; når du ligg, skal dei verna deg; når du vaknar, skal dei tala til deg.
23  For bodet er ei lykt og læra eit ljos, og påminningar til tukt er ein veg til livet;
24  dei kann vara deg frå vonde kvinnor, frå den sleipe tunga åt framand kvinna.
25  Ikkje trå i hjarta etter venleiken hennar, og lat henne ikkje fanga deg med augnekasti sine!
26  For skjøkja armar ut ein mann til siste brødleiv, og annanmanns kona fangar ei dyr sjel.
27  Kann nokon henta eld i fanget og ikkje brenna klædi sine?
28  Eller kann nokon ganga på glør og ikkje svida føtene?
29  So vert det med den som gjeng inn til til kona åt næsten; ingen kjem urefst frå det, um han rører henne.
30  Vert ikkje tjuven vanvyrd, når han stel og vil sløkkja svolten?
31  Og vert han teken, lyt han bøta sjufaldt; alt det han eig i sitt hus, lyt han gjeva.
32  Den som driv hor med ei kvinna, er vitlaus; den som vil tyna si sjel, han gjer slikt.
33  Hogg og skjemsla fær han, og skammi hans stryk ingen ut.
34  For mannen harmast i åbryskap, og den dag han tek hemn, sparer han ikkje;
35  han tek ikkje imot bøter og let seg ikkje blidka, um du gjev han store gåvor.
 
 
# Salomos ordspråk 7
1  Son min, tak vare på ordi mine og gøym min bod hjå deg!
2  Tak vare på bodi mine, so skal du leva, og på læra mi som din augnestein!
3  Bitt dei på fingrane dine, skriv dei på hjartetavla!
4  Seg til visdomen: Du er mi syster, og kalla vitet din kjenning,
5  so dei kann vara deg frå annanmanns kona, frå framande kvinnor, som talar sleipe ord.
6  For gjenom vindauga i huset mitt, gjenom tralene skoda eg ut;
7  då såg eg millom dei urøynde, eg gådde millom dei unge ein uviting,
8  som gjekk framum på gata burtmed hyrna hennar og tok vegen til hennar hus,
9  i skumingi, då det kvelda, i kolmyrke svarte natti.
10  Då kom ei kvinna imot han i skjøkjebunad og innful i hjarta.
11  Vill er ho og styrlaus; heime hev hennar føter ikkje ro.
12  Snart er ho på gata, snart på torgi, og attmed kvart hyrna stend ho på lur.
13  Ho tok fat på han og kysste han, og med ubljug uppsyn sa ho til han:
14  Takkoffer skulde eg bera fram, og i dag hev eg løyst mine lovnader;
15  difor gjekk eg ut imot deg, vilde leita deg upp, og eg fann deg.
16  Mi seng hev eg reidt med teppe, med egyptiske roselakan.
17  Eg hev strått utyver mi lega myrra, aloë og kanel.
18  Kom til ein kjærleiks rus alt til morgons, lat oss hyggja oss saman i elskhug!
19  For mannen er ikkje heime, han er faren på langferd;
20  pengepungen tok han med seg, ved fullmånetid kjem han heim.
21  Ho fekk lokka han med si sterke fyreteljing, med sine sleipe lippor forførde ho han.
22  Han fylgjer henne straks, lik ein ukse som gjeng til slaktarbenken, liksom i fotjarn, som dåren vert tukta med,
23  til dess pili kløyver hans lever - liksom fuglen skundar seg til snara og veit ikkje at det gjeld livet.
24  So høyr no på meg, born, og lyd på det munnen min talar!
25  Lat ikkje hjarta venda seg til hennar vegar, vill deg ikkje inn på hennar stigar!
26  For mange som hev fenge ulivssår, hev ho felt, og stort er talet på dei ho hev drepe;
27  frå hennar hus gjeng vegar til helheim, dei gjeng ned til daudens kovar.
 
 
# Salomos ordspråk 8
1  Høyr, visdomsmøyi ropar, og vitet les røysti si ljoma.
2  Uppe på haugar ved vegen, der stigane møtest, stend ho;
3  attmed portane, der ein gjeng ut or byen, i inngangen til portane ropar ho høgt:
4  Eg ropar til dykk, de menner, og til mannsborni ljomar mi røyst.
5  De einfalde, lær dykk klokskap, og de dårar, vinn dykk vit!
6  Høyr! Eg talar um store ting, og lippone let eg upp med rettvise ord;
7  ja, sanning talar mi tunga, og lippone styggjest ved gudløysa.
8  Alle ord i min munn er rette, det finst ikkje fult eller falskt i dei.
9  Dei er alle endeframme for den vituge og rette for dei som hev funne kunnskap.
10  Tak imot min age i staden for sylv, og kunnskap heller enn utvalt gull!
11  For visdom er betre enn perlor, og av alle skattar er ingen som den.
12  Eg, visdomen, eig klokskap, og eg veit å finna kloke råder.
13  Otte for Herren er hat til det vonde; stormod og storlæte, stygg åtferd og ein munn full av fals hatar eg.
14  Hjå meg er råd og rett skyn, eg er vit, hjå meg er styrke.
15  Eg gjer at kongar råder, og at fyrstar set lov og rett.
16  Eg gjer at styrarar styrer og hovdingar - alle domarar på jordi.
17  Eg elskar dei som elskar meg, og dei som leitar etter meg, dei finn meg.
18  Hjå meg er rikdom og æra, gamalt ervegods og rettferd.
19  Mi frukt er betre enn gull, ja skiraste gullet, og den vinning eg gjev, er betre enn utvalt sylv.
20  Eg gjeng på rettferds veg, midt på rettvise-stigar;
21  difor gjev eg dei som elskar meg, rett rikdom til arv, og deira forrådskammer fyller eg.
22  Meg skapte Herren fyrst av alle sine verk, fordom, fyrr han gjorde noko anna.
23  Frå æva hev eg vorte til, frå upphavet, fyrr jordi var.
24  Fyrr djupi var til, vart eg fødd, fyrr det fanst kjeldor fulle med vatn.
25  Fyrr fjelli var søkkte ned, fyrr haugane vart til, vart eg fødd,
26  fyrr han hadde skapt jord og mark og den fyrste moldklump i verdi.
27  Då han bygde himmelen, var eg der, då han slo kvelv yver djupet.
28  Då han feste skyene i det høge, då han batt kjeldone i djupet,
29  då han sette grensa for havet, so vatnet ikkje gjeng lenger enn han byd, då han la grunnvollar for jordi -
30  då var eg verksmeister hjå han, og eg var til hugnad for han dag etter dag, eg leika meg stødt for hans åsyn;
31  eg leika på heile jordkringen hans og hadde min hugnad i mannsborni.
32  Og no, born, høyr på meg! Sæle er dei som held seg etter mine vegar.
33  Høyr på mi refsing og vert vise, og slepp henne ikkje ifrå dykk!
34  Sæl den mann som høyrer på meg, so han dagstødt vaker ved dørene mine og vaktar dørskiene mine!
35  For den som finn meg, finn livet og fær nåde hjå Herren.
36  Men den som ikkje finn meg, skader seg sjølv; alle som hatar meg, elskar dauden.
 
 
# Salomos ordspråk 9
1  Visdomsmøyi hev bygt seg hus, ho hev hogge til sine sju stolpar.
2  Ho hev slakta sitt slakt og blanda sin vin og attåt duka sitt bord;
3  ho hev sendt ut sine ternor, ho ropar ovantil haugane i byen:
4  Den som er fåkunnig, vende seg hit! Til den som er vitlaus, segjer ho:
5  Kom og et av mitt brød og drikk av den vin eg hev blanda!
6  Lat dykkar fåkunna fara, so skal de leva, og gakk beint fram på vegen åt vitet!
7  Den som refser ein spottar, avlar seg vanæra, og den som lastar ein gudlaus, fær skam av det.
8  Lasta ikkje spottaren, han vil hata deg! Lasta den vise, han vil elska deg.
9  Lær den vise, so vert han endå visare; lær den rettferdige, so gjeng han fram i lærdom.
10  Otte for Herren er upphav til visdom, og å kjenna den Heilage er vit.
11  For ved meg skal dine dagar aukast, og leveår fær du i rikt mål.
12  Er du vis, so gagnar det deg sjølv, og er du ein spottar, lyt du lida for det åleine.
13  Dårskapen er ei kvinna so vill, ho eig ikkje vit, og ingen ting veit ho.
14  Ho sit utfor husdøri si på ein stol høgt uppe i byen
15  og ropar til dei som ferdast på vegen, som gjeng sine stigar beint fram:
16  Den som er fåkunnig, vende seg hit! Til den som er vitlaus, segjer ho:
17  Stole vatn er søtt, og brød som vert ete i løynd, smakar godt.
18  Men han veit ikkje at der bur daudingane, at hennar gjester er i helheims djup.
 
 
# Salomos ordspråk 10
1  Ordtøke av Salomo. Ein vis son er til gleda for far sin, men ein uvitug son er mor si til sorg.
2  Gudløyse-skattar gagnar inkje, men rettferd bergar frå dauden.
3  Herren let ikkje den rettferdige svelta, men giren hjå dei gudlause viser han burt.
4  Lat-hand skaper armod, men strevsam hand gjer rik.
5  Ein klok son sankar um sumaren; ein skjemdar-son søv um hausten.
6  Velsigningar kjem yver hovudet på den rettferdige, men munnen åt dei gudlause skal deira vald gøyma.
7  Minnet um den rettferdige lever i velsigning, men namnet åt dei gudlause morknar.
8  Den som hev visdom i hjarta, tek imot [Guds] bod; men den som hev dåre-lippor, gjeng til grunns.
9  Den som ferdast ulastande, ferdast trygt, men den som gjeng krokvegar, han vert kjend.
10  Den som blinkar med auga, valdar vondt, og den som hev dåre-lippor, gjeng til grunns.
11  Rettferdig manns munn er ei livsens kjelda, men munnen åt dei gudlause skal deira vald gøyma.
12  Hat yppar tretta, men kjærleik breider yver alle brot.
13  På vitug manns lippor er visdom å finna, men stokken høver åt uvitings rygg.
14  Dei vise gøymer kunnskapen sin, men or dåremunn kann ein venta fåre.
15  Rikmanns eiga er hans faste by; fatigfolks armod er deira ulukka.
16  Det den rettferdige vinn, tener til liv; ugudleg manns inntekt vert han til synd.
17  Ein veg til liv er den som aktar på tukt; men den som ikkje ansar age, fører folk på avveg.
18  Den som løyner hat, hev ljugarlippor, og den som ber ut eit låkt ord, er ein dåre.
19  Der det er mange ord, vantar det ikkje synd; men den som tøymer lippone sine, er klok.
20  Rettferdig manns tunga er som utvalt sylv; hjarta åt dei ugudlege er ingen ting verdt.
21  Rettferdig manns lippor nærer mange, men dårar døyr, av di dei vantar vit.
22  Det er Herrens velsigning som gjer rik, og eige strev og legg inkje til.
23  Dåren finn moro i skjemdarverk, men den vituge mannen i visdom.
24  Det den ugudlege gruar for, kjem yver han; men det dei rettferdige ynskjer, skal Gud gjeva dei.
25  Når ein storm fer framum, er den ugudlege burte; men den rettvise stend på æveleg grunn.
26  Som eddik er for tennene og røyk for augo, so er letingen for den som sender han.
27  Otte for Herren lengjer livet, men åri åt gudlause folk vert stytte.
28  Dei rettferdige kann venta gleda, men voni åt gudlause folk vert til inkjes.
29  Herrens veg er vern for den lastelause, men øydeleggjing for illgjerningsmenner.
30  Rettferdig mann skal aldri rikkast, men dei ugudlege skal ikkje få bu i landet.
31  Rettferdig manns munn ber visdoms frukt, men den falske tunga vert avskori.
32  Rettferdig manns lippor skynar kva som er til hugnad, men munnen på dei ugudlege er berre fals.
 
 
# Salomos ordspråk 11
1  Falsk vekt er ein styggedom for Herren, men fullvektige lodd tykkjer han vel um.
2  Med ovmod fylgjer skam, men dei audmjuke hev visdom.
3  Dei ærlege hev si rettvisa til førar, men fals slær sin herre på hals.
4  Gods hjelper ikkje på vreide-dagen, men rettferd bergar frå dauden.
5  Ulastande manns rettferd jamnar hans veg, men den gudlause stuper ved gudløysa si.
6  Ærlege folk vert frelste ved si rettferd, men dei falske vert fanga i sin eigen gir.
7  Når ugudleg mann døyr, er det ute med voni, og det dei vonde stundar etter, vert til inkjes.
8  Den rettferdige vert fria or trengsla, og den ugudlege kjem i hans stad.
9  Den gudlause tyner sin næste med munnen, men dei rettferdige friar seg ut med sin kunnskap.
10  Når det gjeng godt med dei rettferdige, fegnast byen, og når dei ugudlege vert tynte, syng folk av gleda.
11  Med velsigning frå ærlege folk kjem ein by seg upp, men munnen åt dei ugudlege bryt han ned.
12  Vitlaus er den som talar vanvyrdeleg um sin næste; men ein vitug mann tegjer stilt.
13  Den som gjeng og baktalar, ber løyndomar ut; men den hjarte-trugne løyner saki.
14  Der inkje styre er, lyt folket falla; men der det er mange rådgjevarar, gjeng det godt.
15  Ille gjeng det den som borgar for ein framand; men den som ikkje vil handtakast, er trygg.
16  Ei yndefull kvinna vinn æra, og valdsmenner vinn seg rikdom.
17  Ein godhjarta mann gjer vel mot seg sjølv, men ein hardhjarta mann fer vondt med sitt eige kjøt.
18  Den ugudlege vinn seg ei sviksam løn, men den som sår rettferd, fær ei løn som varer.
19  Den som stend fast i rettferd, vinn liv med det; men den som fer etter vondt, valdar sjølv at han lyt døy.
20  Ein styggedom for Herren er dei som er range i hugen; men han tykkjer vel um dei som ferdast ulastande.
21  Du kann vera viss, den vonde vert ikkje urefst, men ætti åt dei rettferdige slepp undan.
22  Som ein gullring i eit grisetryne er ei fager kvinna som er utan vit.
23  Det dei rettferdige ynskjer, vert berre godt; dei ugudlege hev vreide i vente.
24  Ein strår ut og fær endå meir, ein annan vert arm av usømeleg sparing.
25  Den som velsignar, skal trivast, og den som kveikjer andre, vert sjølv kveikt.
26  Den som held att korn, honom bannar folket; men signing kjem yver den som sel korn.
27  Den som strevar etter godt, søkjer det som er til hugnad; men den som legg vinn på vondt, han fær det yver seg.
28  Den som lit på sin rikdom, han skal stupa; men dei rettferdige skal grønka som lauv.
29  Den som fær sitt hus i ulag, skal erva vind, og dåren vert træl åt den vise.
30  Rettferdig manns frukt er eit livsens tre, og den vise vinn sjeler.
31  Du ser den rettferdige fær si løn på jordi, kor mykje meir då den ugudlege og syndaren!
 
 
# Salomos ordspråk 12
1  Den som elskar age, elskar kunnskap; men den som hatar refsing, er fåvis.
2  Den gode fær nåde hjå Herren, men den meinsløge fordømer han.
3  Gudløysa hjelper ingen mann til å standa stødt, men roti åt dei rettferdige kann ingen rikka.
4  Ei fagna kona er ei kruna for mannen sin, men eit skjemda ting er som ròt i beini hans.
5  Dei rettferdige tenkjer berre på det som rett er; dei råder som dei ugudlege legg upp, er svik.
6  Dei ugudlege talar stødt um å lura etter blod, men dei ærlege vert berga ved sin munn.
7  Dei ugudlege vert kasta i koll, og so er det ute med dei; men rettferdige folks hus stend fast.
8  Ein mann fær ros alt etter som vitet hans er, men den som hev eit rangvendt hjarta, kjem i vanvyrdnad.
9  Betre vera småmann med ein tenar enn låst vera storkar og ikkje hava mat.
10  Den rettferdige hev umsut for buskapen sin, men hjarta hjå ugudlege folk er hardt.
11  Den som dyrkar si jord, fær mette av brød; men den som fer etter fåfengde av ting, er fåvis.
12  Den ugudlege trår etter det som er ei snara for dei vonde; men dei rettferdige gjev Gud fast rot.
13  I lippe-synd ligg ei vond snara, men den rettferdige slepp ut or trengsla.
14  Av sin munns frukt fær ein mann sin gode mette, og det eit menneske hev gjort med sine hender, fær han att.
15  Dåren held sin eigen veg for den rette, men den som er vis, høyrer på råd.
16  Når dåren er vreid, vert det kjent same dagen, men den som er klok, løyner skjemsla.
17  Den som er ærleg i sine ord, talar sanning, men det falske vitnet talar svik.
18  Mange talar tankelause ord, som sting liksom sverd; men tunga åt dei vise er lækjedom.
19  Sannings-lippa held seg æveleg, men ljugar-tunga berre ein augneblink.
20  Svik er i deira hjarta som smider vondt i hop; men dei som råder til fred, fær gleda.
21  Det hender ikkje den rettferdige noko vondt, men dei ugudlege fær ulukka i fullt mål.
22  Ljugar-lippor er ein styggedom for Herren, men han likar dei som fer fram med ærlegdom.
23  Eik klok mann dyl det han veit, men dåre-hjarta ropar ut sin dårskap.
24  Strevsam hand kjem til å styra, men latskap gjer ein mann til træl.
25  Sorg i mannens hjarta tyngjer det ned, men eit godt ord gjev det gleda.
26  Den rettferdige rettleider næsten sin, men vegen åt dei ugudlege fører dei vilt.
27  Letingen steikjer ikkje si veidn, men annsemd er ein skatt so dyr for menneskja.
28  På rettferds stig er liv, og ein jamn veg fører ikkje til dauden.
 
 
# Salomos ordspråk 13
1  Ein vis son let seg aga av far sin, men ein spottar høyrer ikkje på skjenn.
2  Sjølv fær ein godt av den frukt som munnen ber, men hugen åt svikarane stend etter vald.
3  Den som aktar munnen sin, varar sitt liv; den som er lausmynt, fær seg ei ulukka.
4  Letingen lyster og fær ikkje noko, men strevsame folk fær rikleg mette.
5  Den rettferdige hatar ljugarord, men den ugudlege fer stygt og skamleg åt.
6  Rettferd varar den som lever ulastande, men gudløysa feller den som gjer synd.
7  Ein ter seg rik og eig då inkje, ein annan ter seg fatig og eig mykje.
8  Mannsens rikdom er løysepengar for livet hans, men fatigmannen er det ingen som trugar.
9  Ljoset åt dei rettferdige brenn lystigt, men lampa åt dei ugudlege sloknar.
10  Med ovmod valdar ein berre tretta, men hjå dei som tek imot råd, er visdom.
11  Lettfengen rikdom minkar, men den som sankar smått um senn, fær meir og meir.
12  Langvarig venting gjer hjarta sjukt, men uppfyllt ynske er eit livsens tre.
13  Den som vanvyrder ordet, tyner seg sjølv; men den som ottast bodet, han fær løn.
14  Vismanns læra er ei livsens kjelda, so ein slepp undan daudesnaror.
15  Godt vit gjev manntekkje, men hard er vegen som svikarar gjeng.
16  Kvar som er klok, fer fram med vit, men ein dåre briskar seg med dårskap.
17  Ein ugudleg bodberar fell i ulukka, men eit trufast sendebod er lækjedom.
18  Armod og skam fær den som viser age ifrå seg; men den som aktar på refsing, vinn æra.
19  Uppfyllt ynske er søtt for sjeli, men å halda seg frå vondt er ein styggedom for dårar.
20  Søk lag med dei vise, so vert du vis; men ille gjeng det den som er ven med dårar.
21  Ulukka forfylgjer syndarar, men rettferdige fær godt til løn.
22  Den gode let etter seg arv til barneborn, men det syndaren eig, er gøymt åt den rettferdige.
23  Fatigfolks nybrot gjev rikleg føda; men mang ein vert tynt av di han gjer urett.
24  Den som sparer riset sitt, hatar son sin; men den som elskar han, tuktar honom tidleg.
25  Den rettferdige fær eta seg mett, men dei ugudlege gjeng med magen tom.
 
 
# Salomos ordspråk 14
1  Kvinnevisdom byggjer huset sitt, men dårskap riv det ned med hendene.
2  Den som ottast Herren, fer ærleg fram; men den som vanvyrder han, gjeng krokvegar.
3  I munnen åt dåren er ris for hans ovmod, men dei vise hev lippone sine til vern.
4  Utan uksar er krubba tom; men stute-styrken gjev rikleg vinning.
5  Eit ærleg vitne lyg ikkje, men eit falskt vitne fær med lygn.
6  Spottaren søkjer visdom, men finn han ikkje; men let vinn den vituge kunnskap.
7  Gakk burt frå ein dåre - du fann ikkje vit på lippone hans.
8  Klok manns visdom er at han skynar sin veg, men dåre-dårskapen er at dei svik seg sjølve.
9  Dårar fær spott av sitt eige skuldoffer, men millom ærlege folk råder Guds hugnad.
10  Hjarta kjenner si eigi sorg, og gleda legg ingen framand seg uppi.
11  Ugudlege folk fær sitt hus lagt i øyde, men ærlege folk ser tjeldet sitt bløma.
12  Mang ein veg tykkjer folk er rett, men enden på han er vegar til dauden.
13  Jamvel midt i låtten kjenner hjarta vondt, og enden på gleda er sorg.
14  Av åtferdi si skal den fråfalne mettast, og ein god mann held seg burte frå han.
15  Den einfalde trur kvart ordet, men den kloke aktar på sine steg.
16  Den vise ottast og held seg frå det vonde, men dåren er ovmodig og trygg.
17  Bråsinna mann gjer dåreverk, og meinsløg mann vert hata.
18  Dei einfalde hev fenge dårskap i arv, men dei kloke fær kunnskap til kruna.
19  Dei vonde lyt bøygja seg for dei gode, og dei ugudlege ved portane åt den rettferdige.
20  Jamvel av venen sin vert fatigmann hata, men mange er dei som elskar ein rik.
21  Den som vanvyrder næsten sin, gjer synd; men sæl den som tykkjer synd i armingar!
22  Skal ikkje dei fara vilt som finn på vondt? Men miskunn og truskap timest dei som finn på godt.
23  Alt strev fører vinning med seg, men tomt svall gjev berre tap.
24  Rikdomen er for dei vise ei kruna, men dårskapen hjå dårar er alltid dårskap.
25  Eit sanningsvitne bergar liv, men den som fer med lygn, er full av svik.
26  Den som ottast Herren, hev ei borg so fast, og for hans born skal Herren vera livd.
27  Otte for Herren er ei livsens kjelda, so ein slepp undan daudesnaror.
28  Mykje folk er æra for ein konge, men folkeløysa er hovdings fall.
29  Langmodig mann hev mykje vit, men bråsinna mann syner stor dårskap.
30  Spaklyndt hjarta er lekamens liv, men ilska er ròt i beini.
31  Den som er hard med ein arming, spottar skaparen hans, men den som tykkjer synd i fatigmannen, ærar skaparen.
32  Når ulukka kjem yver den ugudlege, so stuper han; men den rettferdige er trygg når han skal døy.
33  I hjarta på den vituge held visdomen seg still, men hjå dårar ter han* seg fram.
34  Rettferd upphøgjer eit folk, men syndi er skam for folki.
35  Kongen likar godt ein klok tenar, men harmast på den som skjemmer seg ut.
 
 
# Salomos ordspråk 15
1  Mildt svar døyver harm, men eit kvast ord vekkjer vreide.
2  Tunga åt vismenner gjev god kunnskap, men dårskap gøyser or munnen på dårar.
3  Herrens augo er alle stader, dei ser etter både vonde og gode.
4  Linnmælt tunga er eit livsens tre, men ei falsk tunga gjev hjartesår.
5  Dåren vanvyrder far sin's age, men den som aktar på refsing, er klok.
6  Rettferdig manns hus gøymer stor rikdom, men ugudleg manns inntekt vert til tjon for han.
7  Vismanns-lippor strår ut kunnskap, men dårehugen er ikkje rett.
8  Offer frå dei ugudlege er ein styggedom for Herren, men bøn frå dei ærlege tykkjer han vel um.
9  Gudløysings veg er ein styggedom for Herren, men han elskar den som strevar etter rettferd.
10  Hard refsing fær den som gjeng ut av rette stigen; den som hatar age, skal døy.
11  Helheim og avgrunn ligg i dagen for Herren, kor mykje meir då menneske-hjarto!
12  Spottaren likar ikkje at ein lastar han; til vismenner gjeng han ikkje.
13  Gladværugt hjarta gjer andletet ljost, men hjartesorg bryt modet ned.
14  Vitug manns hjarta søkjer kunnskap, men dåremunn fer berre med dårskap.
15  Alle ein armings dagar er vonde, men gladhjarta mann hev gjestebod stødt.
16  Betre er lite med otte for Herren enn stor skatt med uro attåt.
17  Betre er eit kål-fat med kjærleik til enn gjødde uksen med hat attåt.
18  Brålyndt mann valdar tretta, men den toluge stiller kiv.
19  Vegen for letingen er som eit klungergjerde, men vegen er brøytt for dei ærlege.
20  Ein vis son gjer far sin gleda, men eit uvitugt menneske vanvyrder mor si.
21  Dårskap er gleda for vitlaus mann; men ein vitug mann gjeng beint fram.
22  Råder vert til inkjes utan rådleggjing; men der det er mange rådgjevarar, fær dei framgang.
23  Mannen gled seg når munnen kann svara, og eit ord i rette tid, kor godt det er!
24  Den vituge gjeng livsens veg uppetter, for han vil sleppa burt frå helheimen der nede.
25  Herren riv huset ned for dei ovmodige, men for enkja let han merkesteinen standa.
26  Vonde tankar er ein styggedom for Herren, men milde ord er reine for han.
27  Den vinnekjære fær sitt hus i ulag, men den som hatar gåvor*, han skal leva.
28  Den rettferdige tenkjer i sitt hjarta korleis han skal svara, men dei ugudlege let vondskap gøysa ut or munnen.
29  Herren er langt burte frå dei ugudlege, men bøni frå dei rettferdige høyrer han.
30  Ljos i augo* gjer hugen glad; god tidend gjev merg i beini.
31  Den som høyrer på rettleiding til livet, held seg gjerne i lag med vismenn.
32  Den som vandar age, vanvyrder sitt liv, men den som høyrer på rettleiding, vinn seg vit.
33  Otte for Herren er age til visdom, og fyre æra gjeng audmykt.
 
 
# Salomos ordspråk 16
1  Hjartans rådleggjing høyrer menneskja til, men tunga fær svaret frå Herren.
2  Ein mann tykkjer at all hans ferd er rein, men det er Herren som prøver åndene.
3  Legg verki dine på Herren, so skal tankane dine få framgang.
4  Herren hev gjort kvar ting til sitt endemål, ogso den ugudlege til refsings-dagen.
5  Kvar ovmodig er ein styggedom for Herren; du kann vera viss, ein slik mann vert ikkje urefst.
6  Med kjærleik og truskap vert misgjerning sona ut, og den som ottast Herren, held seg frå det vonde.
7  Når Herren hev hugnad i ferdi åt ein mann, lagar han det so at jamvel fiendane held fred med han.
8  Betre er lite med rettferd enn stor vinning med urett.
9  Mannsens hjarta tenkjer ut sin veg, men Herren styrer hans steg.
10  Guddoms-ord er på lippone åt kongen; hans munn skal ikkje gjera mistak når han dømer.
11  Rett vekt og rette vektskåler høyrer Herren til; alle lodd i pungen er hans verk.
12  Ugudleg åtferd er ein styggedom for kongar; for trona tryggjer ein ved rettferd.
13  Kongen likar rettferdige lippor, dei elskar den som segjer det som rett er.
14  Konge-vreide er daude-bod, men ein vismann stiller vreiden.
15  Når kongen let si åsyn lysa, er det liv, og hans godhug er som ei sky med vårregn.
16  Å vinna visdom - kor mykje betre det er enn gull! Og å vinna vit er meire verdt enn sylv.
17  Den vegen dei ærlege gjeng, er å fly frå vondt; den som aktar på sin veg, han varar sitt liv.
18  Fyre undergang gjeng ovmod, og stormod fyre fall.
19  Betre er med armingar å vera audmjuk enn å skifta herfang med ovmodige.
20  Den som aktar på ordet, skal finna lukka, og den som lit på Herren - sæl er han!
21  Den som er vis i hjarta, vert kalla vitug, og søtleik på lippone aukar lærdom.
22  Klokskap er ei livsens kjelda for dei som eig han, men dårskap er den refsing som dårar fær.
23  Vismanns hjarta gjer munnen hans vitug og legg meir og meir lærdom på lippone hans.
24  Milde ord er honningdropar, søte for sjeli og lækjedom for lekamen.
25  Mang ein veg tykkjer folk er rett, men enden på han er vegar til dauden.
26  Vinne-kars hunger onnar for han; for munnen hans driv han fram.
27  Ein låk mann grev ei ulukkegrav, og det logar som eld på lippone hans.
28  Meinsløg mann valdar tretta, og den som baktalar, skil ven frå ven.
29  Ein valdsmann lokkar næsten sin og leider han inn på ein veg som ikkje er god.
30  Den som let augo att og vil tenkja på fals, og den som knip lippone i hop, han hev alt fullført vondt.
31  Grå hår er ei fager kruna; ho vert vunni på rettferds veg.
32  Ein tolug mann er betre enn ei kjempa, og den som styrer hugen sin, stend yver den som tek ein by.
33  Dei rister terningen i fanget, men avgjerdi kjem stødt frå Herren.
 
 
# Salomos ordspråk 17
1  Betre er ein turr brødmole med ro attåt enn huset fullt av slakt med tretta til.
2  Ein klok tenar fær råda yver ein uvisleg son, og millom brørne fær han lut i arven.
3  Diglen røyner sylvet og omnen gullet; men den som røyner hjarto, det er Herren.
4  Den vonde aktar på vondskapslippa; ljugaren lyder på tynings-tunga.
5  Den som spottar den fatige, hæder skaparen hans; den som gleder seg yver ulukka, skal få si refsing.
6  Ei kruna for dei gamle er barneborn, og ei pryda for borni er federne deira.
7  Det høver ikkje for dåren å tala store ord, enn mindre for gjævingen å ljuga.
8  Gåva er ein glimestein for den som fær henne; kvar ho kjem, der fær ho framgang.
9  Den som skyler misgjerd, søkjer kjærleik; men den som riv upp att ei sak, skil ven frå ven.
10  Vondord gjer meir på den vituge enn hundrad hogg på dåren.
11  Den vonde vil ikkje anna enn upprør, men ein hard bodberar vert send imot han.
12  Møt heller ei binna som hev mist sine ungar, enn ein dåre med dårskapen hans!
13  Den som løner godt med vondt, frå hans hus skal ikkje ulukka vika.
14  Å taka til med tretta er som å sleppa vatn ut; haldt difor upp med tretta, fyrr ho vert for strid!
15  Den som frikjenner ein ugudleg, og den som domfeller ein rettferdig, dei er båe tvo ein styggedom for Herren.
16  Kva hjelper pengar i handi på dåren til å kjøpa visdom, når han ikkje hev vit?
17  Venen elskar alltid, og bror vert fødd til hjelp i naud.
18  Ein vitlaus mann er den som handtekst, som gjeng i borg hjå næsten sin.
19  Den som elskar tretta, elskar synd; den som byggjer døri si høg, søkjer fall for seg sjølv.
20  Den som hev eit rangt hjarta, vinn ikkje lukka, og den som hev ei falsk tunga, fell i ulukka.
21  Den som hev eit narr til son, fær sorg av han; far åt ein dåre hev ingi gleda.
22  Gladværugt hjarta gjev god lækjedom, men nedslege mod syg mergen or beini.
23  Den ugudlege tek gåver ut or barmen og vil få rettargangen bøygd.
24  Den vituge hev visdomen for augo, men dåren hev augo ved heimsens ende.
25  Ein uvitug son er til gremme for far sin og til beisk sorg for henne som fekk han.
26  Det er 'kje godt at og rettferdig mann fær refsing; at gjæve folk fær slag, er tvert imot all rett.
27  Den som er klok, han sparer på ordi, og ein vitug mann er kald i hugen.
28  Når dåren tegjer, gjeng han og for vismann, og for ein vitug mann når han held munn.
 
 
# Salomos ordspråk 18
1  Einstødingen fylgjer berre sin eigen hug; mot alle kloke råder glefser han.
2  Dåren bryr seg ikkje um å vera vitug, men vil berre visa kva som bur i han.
3  Kjem ein ugudleg, so kjem og vanvyrdnad, og med skam fylgjer spott.
4  Ordi i ein manns munn er djupe vatn, visdoms kjelda er ein bekk som vell fram.
5  Det er ille når ein held med saka mann og rengjer retten for den som er saklaus.
6  Dåre-lippor valdar tretta, og munnen hans ropar etter hogg.
7  Dåre-munn er til ulukka for han sjølv, og lippone er ei snara for hans liv.
8  Baktalar-ord er som lostemat, og dei sig ned i inste hjarta.
9  Den som er lat i arbeidet sitt, han er og bror til øydaren.
10  Herrens namn er eit tårn so sterkt; dit spring den rettferdige og vert berga.
11  Rikmanns eiga er hans faste by, som høge muren i hans eigne tankar.
12  Fyre fall er mannsens hjarta stolt, men fyre æra gjeng audmykt.
13  Når nokon svarar fyrr han høyrer, vert det til dårskap og til skam for han.
14  Modet held mannen uppe i hans sjukdom; men brote mod - kven kann vel bera det?
15  Vitug manns hjarta kjøper kunnskap, og øyra åt vismenner søkjer kunnskap.
16  Gåva opnar mannen veg og fører han fram for storfolk.
17  Den som fyrst legg fram si sak, fær rett; men so kjem motparten og granskar ordi hans.
18  Lutkasting gjer ende på trettor og skil millom mektige menner.
19  Hev ein bror lide urett, er han verre å vinna enn ei festning, og tretta med han er som bom for ei borg.
20  Mannen fær magen sin mett av frukti or munnen sin; av grøda frå lippone vert han mett.
21  Tunga hev daude og liv i sitt vald, og alle som gjerne brukar henne, skal eta hennar frukt.
22  Den som hev funne ei kona, hev funne lukka og fenge ei nådegåva av Herren.
23  Den fatige bed og barmar seg, men den rike svarar med harde ord.
24  Ein mann med mange vener gjeng det ille; men det finst vener som er trugnare enn nokon bror.
 
 
# Salomos ordspråk 19
1  Betre er ein fatigmann som ferdast ulastande, enn ein mann med falske lippor, som attpå er ein dåre.
2  Den som ikkje brukar umtanke, han og gjeng det gale, og den som er for snar på foten, stig i miss.
3  Mannsens eigen dårskap øyder hans veg, men i sitt hjarta harmast han på Herren.
4  Den som er rik, fær mange vener, den fatige vert skild frå venen sin.
5  Det falske vitnet slepp ikkje refsing, og den som fer med lygn, kjem ikkje undan.
6  Mange smeikjer for den gjæve, og kvar mann er ven med den rauste.
7  Fatigmanns skyldfolk hatar han alle; enn meir held hans vener seg undan. Han fer etter ord som er inkjevetta.
8  Den som vinn seg vit, han elskar sitt liv; den som tek vare på visdom, finn lukka.
9  Det falske vitnet slepp ikkje refsing, og den som fer med lygn, skal tynast.
10  Det høver ikkje for ein dåre å hava gode dagar, enn mindre for ein træl å råda yver fyrstar.
11  Mannsens klokskap gjer han tolug, og det er hans æra å tilgjeva brot.
12  Konge-harm er som når løva burar, men godhugen hans er som dogg i graset.
13  Ein uvitug son er berre til ulukka for far sin, og kjerringtretta er som si-drop frå taket.
14  Hus og gods er fedre-arv, men ei vitug kona er ei gåva frå Herren.
15  Leta svæver tungt i svevn, og letingen skal svelta.
16  Den som held bodet, held seg sjølv i live; den som ikkje ansar si åtferd, skal missa livet.
17  Den som gjer miskunn mot armingen, låner til Herren, og Herren gjev han lika for hans velgjerning.
18  Aga son din, for endå er det von; men lat deg ikkje driva til å drepa han!
19  Den som er ovsinna, han bør bøta; for hjelper du han, lyt du gjera det uppatt.
20  Høyr på råd og lat deg aga, so du til slutt kann verta vis!
21  Mange tankar er i mannsens hjarta, men Herrens råd fær framgang.
22  Mannsens miskunn er hans gleda, og fatig mann er sælare enn stormannen som lyg.
23  Otte for Herren fører til liv; mett fær ein kvila og vert ikkje heimsøkt med vondt.
24  Den late stikk si hand i fatet, men tek ho ikkje ein gong upp til munnen att.
25  Slær du spottaren, so vert uvitingen klok, og agar du den vituge, so fær han skyn og kunnskap.
26  Den som er hard med far sin og jagar mor si burt, er ein son til skam og skjemd.
27  Haldt upp å høyra på refsing, son min, når du berre villar deg burt frå kunnskaps ord kor som er!
28  Eit ugudleg vitne spottar det som rett er, og munnen på gudlause gløyper urett.
29  Refsingsdomar er etla åt spottarane og hogg åt ryggen på dårar.
 
 
# Salomos ordspråk 20
1  Vinen er ein spottar, rusdrykken ein ståkar, og ingen som ragar av han, er vis.
2  Den redsla kongen vekkjer, er som løveburing; den som argar han, set livet sitt på spel.
3  Mannsens æra er å halda seg frå tretta, men kvar uviting glefser til.
4  Letingen vil ikkje pløgja um hausten; i skurdonni leitar han fåfengt etter grøda.
5  Tankane i mannsens hjarta er som djupt vatn, men ein vitug mann kann draga det upp.
6  So mange ropar høgt, kvar um sin kjærleik; men kven finn vel ein mann som er å lita på?
7  Den rettferdige ferdast ulastande; sæle er borni hans etter han.
8  Ein konge som sit i domarsætet, skil ut alt vondt med augo sine.
9  Kven kann segja: Eg hev reinsa hjarta, eg er fri frå syndi mi?
10  Tvo slag vekt og tvo slag mål er båe tvo ein styggedom for Herren.
11  Alt guten syner i si gjerd um ferdi hans vert rein og rett.
12  Øyra som høyrer, og auga som ser - Herren hev skapt dei båe tvo.
13  Elska ikkje svevn, for då vert du fatig! Lat upp augo, so fær du brød til mette.
14  Klent, klent! segjer kjøparen; men når han gjeng burt, so rosar han seg.
15  Vel finst det gull og mange perlor, men dyraste eiga er kunnige lippor.
16  Tak klædi hans, for han hev borga for ein annan, og panta han for framande!
17  Søtt er for mannen det brød han hev fenge med fals, men sidan vert munnen hans full av småstein.
18  Råder fær framgang ved rådleggjing; søk då rettleiding når du fører krig!
19  Den som fer med baktale, ber løyndomar ut, og den som er lausmynt, skal du ikkje hava noko med.
20  Den som bannar far og mor, hans lampa skal slokna i kolmyrkret.
21  Ein arv som ein i fyrstningi hev rive til seg, vert på slutten utan velsigning.
22  Seg ikkje: Eg vil løna med vondt! Venta på Herren, so hjelper han deg!
23  Tvo slag lodd er ein styggedom for Herren, og den falske vekti er noko vondt.
24  Herren styrer mannsens steg; kor kann eit menneske skyna sin veg?
25  Fårleg er det for eit menneske å vigsla* eitkvart tankelaust og ikkje tenkja yver lovnaden fyrr etterpå.
26  Ein vis konge skil ut dei ugudlege og let hjulet ganga yver dei.
27  Åndi i mennesket er ei Herrens lampa; ho ransakar alle løynrom i hjarta.
28  Miskunn og sannleik er ei vakt um kongen, og han styd sin kongsstol med miskunn.
29  Ei pryda for ungdomar er deira kraft, og ei æra for dei gamle er grått hår.
30  Ei tukteråd for dei vonde er flengjor og sår og slag, som kjennest i inste hjarta.
 
 
# Salomos ordspråk 21
1  Konge-hjarta er i Herrens hand som bekker, han vender det kvar helst han vil.
2  Ein mann tykkjer at all hans ferd er rett, men det er Herren som prøver hjarto.
3  At folk gjer rett og skil, er meir verdt for Herren enn offer.
4  Stolte augo og ovmodigt hjarta - lampa* åt ugudlege folk vert til synd for dei.
5  Tankane hjå den annsame fører berre til vinning, men hastverk berre til tap.
6  Den rikdom ein vinn med ljugartunga, er ein kvervande pust, og han fører til dauden.
7  Den vald dei ugudlege gjer, skal riva dei sjølve burt, av di dei ikkje vilde gjera det som rett er.
8  Skyldtyngd mann gjeng krokut veg, men den reine fer ærleg fram.
9  Betre å bu i ei krå på taket enn hava hus i hop med trettekjær kvinna.
10  Ugudleg manns sjel hev hug til det vonde; hans næste finn ikkje miskunn hjå han.
11  Refser du spottaren, vert uvitingen vis, og lærer du vismannen, tek han mot kunnskap.
12  Den Rettferdige* aktar på gudløysings hus; han støyter dei gudlause ned i ulukka.
13  Den som dytter øyra til for armings rop, han skal sjølv ropa og ikkje få svar.
14  Gåva i løyndom stiller vreide, og gjeving i løynd stiller største harmen.
15  Det er ei gleda for rettferdig mann å gjera rett, men ei redsla for illgjerningsmenner.
16  Den som viller seg burt frå klokskaps veg, han skal hamna i skuggeheimen.
17  Fatig vert den som elskar moro; den som elskar vin og olje, vert ikkje rik.
18  Den ugudlege vert løysepengar for den rettferdige, og den utrue kjem i staden for dei ærlege.
19  Betre å bu i eit øydeland enn hjå arg og trettekjær kvinna.
20  Den vise hev dyre skattar og olje i huset, men dåren øyder det upp.
21  Den som strevar etter rettferd og miskunn, han skal finna liv og rettferd og æra.
22  Vismannen stormar ein by full av kjempor og bryt ned den borgi som byen leit på.
23  Den som varar sin munn og si tunga, han friar sitt liv frå trengslor.
24  Den kaute og stolte kallar me spottar; han fer fram med ofseleg ovmod.
25  Lysti åt letingen drep honom sjølv, for hendene hans vil ingen ting gjera.
26  Heile dagen er han full av trå; men den rettferdige gjev og sparer ikkje.
27  Ein styggedom er det når gudlause folk kjem med offer, og endå meir når dei samstundes emnar på vondt.
28  Eit ljugar-vitne skal ganga til grunns, men ein mann som lyder etter, skal få tala alltid.
29  Ein ugudleg mann ter seg skamlaus, men den ærlege gjeng vegen sin ende fram.
30  Det finst ingen visdom og inkje vit og ingi råd imot Herren.
31  Hesten vert budd til herferdsdagen, men sigeren kjem ifrå Herren.
 
 
# Salomos ordspråk 22
1  Eit godt namn er meir verdt enn stor rikdom; manntekkje er betre enn sylv og gull.
2  Rik og fatig råkast, Herren hev skapt dei båe tvo.
3  Den kloke ser fåren og gøymer seg, men dei urøynde held fram og lyt bøta.
4  Løn for spaklynde og otte for Herren er rikdom og æra og liv.
5  Klunger og snaror er på den vegen den falske gjeng; den som varar sitt liv, held seg burte frå dei.
6  Lær guten vegen han skal ganga, so vik han ikkje frå han, jamvel når han eldest.
7  Rikmannen råder yver fatigfolk, og den som fær lån, vert træl for den som gjev.
8  Den som sår urett, skal hausta vondt, og hans vreide-ris fær ein ende.
9  Den godhjarta vert velsigna av di han gav armingen av sitt brød.
10  Jaga spottaren ut, so gjeng tretta med, og kiv og skjemsla fær ein ende.
11  Den som elskar hjartans reinleik, og som talar vent, han hev kongen til ven.
12  Herrens augo vernar den vituge, men ord frå den utrue gjer han um inkje.
13  Letingen segjer: Det er ei løva der ute, eg kunde verta drepen midt på gata.
14  Munnen åt framand kvinna er ei djup grav; den som Herren er harm på, fell nedi.
15  Vitløysa er bundi fast til gutehjarta, men tukteriset driv henne burt.
16  Er du hard med armingen, aukar du eiga hans; gjev du den rike, valdar du han berre tap.
17  Lut øyra ned og høyr på ord av vismenn og vend ditt hjarta til min kunnskap!
18  For det er godt at du tek vare på dei i ditt hjarta, og at dei alle ligg på dine lippor.
19  Av di du skal lita på Herren, lærer eg deg i dag, just deg.
20  Hev eg ikkje skrive upp åt deg fyndord med råder og kunnskap
21  til å kunngjera deg det som rett er, sannings ord, so du kann svara dei som sender deg, med sanne ord?
22  Plundra ikkje ein fatigmann, av di han er fatig, og trakka ikkje armingen ned i porten*!
23  For Herren skal føra saki deira og taka livet deira som tek noko frå dei.
24  Haldt deg ikkje til vens med ein som snart vert vreid, og gjev deg ikkje i lag med ein bråsinna mann,
25  so du ikkje skal venja deg til hans vegar og få sett ei snara for livet ditt!
26  Ver ikkje millom dei som gjev handtak, millom dei som borgar for skuld!
27  Når du inkje hev å betala med, kvifor skal dei då taka sengi di burt under deg?
28  Flyt ikkje gamal merkestein som federne dine hev sett!
29  Ser du ein mann som er dugleg i arbeidet - han kann koma til å tena kongar; han kjem ikkje til å tena småfolk.
 
 
# Salomos ordspråk 23
1  Når du sit til bords med ein hovding, so akta vel på kven du hev fyre deg,
2  og set ein kniv på strupen din, i fall mathugen din er stor!
3  Fys ikkje etter hans lostemat, for det er sviksam føda!
4  Mød deg ikkje med å verta rik, sovoren klokskap skal du lata fara!
5  Når du let augo fljuga etter rikdomen, so er han kvorven. For det er visst, han gjer seg venger, radt som ein ørn som flyg til himmels.
6  Et ikkje brød hjå den ovundsame, og fys ikkje etter hans lostemat!
7  For som han tenkjer i si sjel, so er han; han segjer til deg: Et og drikk! men hjarta hans er ikkje med deg.
8  Den beten du hev ete, lyt du spy upp att, og du hev spilt dine fagre ord.
9  For øyro på dåren skal du ikkje tala, for han vanvyrder dine kloke ord!
10  Flyt ikkje gamal merkestein, og kom ikkje inn på åkrane åt farlause!
11  For deira løysingsmann er sterk, han skal føra saki deira mot deg.
12  Vend hjarta ditt til age og øyro dine til kunnskaps ord!
13  Lat ikkje guten vera utan age! Slær du han med riset, skal han ikkje døy.
14  Du slær han med riset, men du bergar sjeli hans frå helheim.
15  Son min! Er hjarta ditt vist, so skal og mitt hjarta gleda seg,
16  og eg skal fegnast i mitt inste når dine lippor talar det som rett er.
17  Lat ikkje hjarta ditt ovunda syndarar, men alltid vera ihuga for gudlegdom!
18  For då er du viss på ei framtid, og di von vert ikkje til inkjes.
19  Høyr, son min, og vert vis og lat hjarta ditt ganga beint fram på vegen!
20  Ver ikkje med millom vindrikkarar, millom dei som foret seg på kjøt!
21  For drikkaren og storetaren vert fatig, og svevn klæder mannen i fillor.
22  Høyr på far din, som gav deg livet, og vanvyrd ikkje mor di når ho vert gamal!
23  Kjøp sanning og sel henne ikkje, kjøp visdom og age og vit!
24  Far åt den rettferdige skal fegnast; den som fær ein vis son, skal få gleda av han.
25  Lat far din og mor di gleda seg, og ho som fødde deg, fegnast!
26  Son min! Gjev meg hjarta ditt, og lat dine augo lika mine vegar!
27  For skjøkja er som djupe gravi, og den framande kvinna som tronge brunnen;
28  ja, ho ligg på lur som ein ransmann, og ho aukar talet på utrue folk.
29  Kven hev sorg? Kven hev sut? Kven hev tretta? Kven hev klagemål? Kven hev sår for ingen ting? Kven hev raude augo?
30  Den som sit lenge uppe med vinen, dei som kjem og vil smaka på mjøden.
31  Sjå ikkje på vinen, kor raud han er, kor vent han blenkjer i staupet, kor lett han renn ned!
32  Sistpå sting han som ein slange og høgg som ein hoggorm;
33  augo dine ser etter framande kvinnor, og hjarta ditt talar tull og tøv;
34  du vert lik ein som søv midt ute på havet, lik ein som søv i toppen av mastri.
35  [Då segjer du:] Dei slo meg, men det gjorde ikkje vondt; dei banka meg, men eg kjende det ikkje. Når skal eg vakna? Eg vil få tak i endå meir.
 
 
# Salomos ordspråk 24
1  Ovunda ikkje vonde menneske, og hav ikkje hug til å vera med dei!
2  For hjarta deira tenkjer berre på tyning, og um ulukka talar lippone deira.
3  Med visdom byggjer ein hus, og med vit tryggjer ein det,
4  og med kunnskap fær ein romi fulle av alle slag dyre og gilde ting.
5  Ein vis mann er sterk, og ein kunnig mann aukar si kraft.
6  Du skal søkja rettleiding når du fører krig; der det er mange rådgjevarar, gjeng det godt.
7  Visdom heng for høgt for dåren; i porten let han ikkje upp sin munn.
8  Den som tenkjer upp meinråder, han kallar me ein fuling.
9  Dårskaps råd er synd, og spottaren er ein styggedom for folk.
10  Ter du deg modlaus på trengsledagen, då er det smått med krafti di.
11  Berga dei som dei hentar til dauden, og haldt att dei som dei dreg skjelvande til rettarstaden!
12  Um du segjer: Me visste det ikkje, ser du - tru ikkje han som veg hjarto, skynar det, og han som aktar på sjeli di, veit det og løner kvar mann etter det han hev gjort?
13  Et honning, son min, for den er god, og sjølvrunnen honning er søt for din gom!
14  Likso gjæv skal du halda visdomen for sjeli di! Hev du funne han, so hev du ei framtid, og di von skal ikkje verta til inkjes.
15  Ver ikkje so gudlaus at du lurer på rettferdig manns bustad, legg ikkje heimen hans i øyde!
16  For sju gonger dett den rettferdige og stend upp att, men dei ugudlege stuper når ulukka kjem.
17  Når din fiende fell, so gled deg ikkje, og når han snåvar, fegnast ikkje ditt hjarta!
18  Elles vil Herren sjå det og mislika det, so han vender vreiden sin frå han*.
19  Harmast ikkje yver illgjerdsmenner, ovunda ikkje dei ugudlege!
20  For dei vonde hev ingi framtid, lampa åt dei ugudlege sloknar.
21  Ottast Herren, son min, og kongen! Gjev deg ikkje i lag med upprørsmenner!
22  For brått kjem ulukka yver dei, og tyningi frå dei båe* - kven veit um henne?
23  Desse ordtøki er og av vismenner: Det er ikkje rett når domaren gjer mannemun.
24  Segjer nokon til den som er saka: Du er saklaus, so vil folkeslagi banna han, folki ynskja vondt yver han;
25  men dei som refsar han, gjeng det vel, og lukke og velsigning kjem yver dei.
26  Ein kyss på lippone er det når einkvan gjev det rette svaret.
27  Fullfør yrket ditt ute og gjer det frå deg på marki! Sidan kann du byggja huset ditt.
28  Ver ikkje vitne mot næsten din utan grunn! Du vil vel ikkje svika med lippone dine?
29  Seg ikkje: Som han hev gjort med meg, so vil eg gjera med han; eg vil løna kvar mann etter hans gjerning.
30  Eg gjekk framum ein lat manns mark, vinhagen åt eit vitlaust menneske,
31  og sjå, han var vaksen full av tistlar; grunnen var yvergrodd med netlor, og steingarden kringom var riven ned.
32  Eg gådde det og akta på det; eg såg det og tok lærdom av det:
33  [Segjer du:] Lat meg sova litt til, blunda litt til, leggja hendene i hop ei stund til og kvila -
34  so kjem armodi på deg som ein farande fant, og naudi som skjoldvæpna mann.
 
 
# Salomos ordspråk 25
1  Dette er og ordtøke av Salomo, og av mennene åt Esekias, Juda-kongen, hev samla dei:
2  Guds æra er å dylja ei sak*, men kongars æra å granska ei sak.
3  Himmel-høgd og jord-dypt og konge-hjarto kann ingen granska ut.
4  Skil slagget frå sylvet, so fær gullsmeden ei skål av det.
5  Få den ugudlege burt frå kongen, so vert hans kongsstol fast ved rettferd.
6  Briska deg ikkje for kongen, og stig ikkje fram på storfolks stad!
7  For det er betre dei segjer til deg: Kom her upp, enn at du vert nedflutt for ein stormann, som du hadde set.
8  Ver ikkje for snar til å reisa sak, so ingen skal segja: Kva vil du gjera til slutt når din motpart vinn saki til skam for deg?
9  Før di sak med motparten din, men ber ikkje ut ein annan manns løyndom!
10  For elles vil den som høyrer det, skjella deg ut, og du vil alltid få låkt ord på deg.
11  Som eple av gull i skåler av sylv er eit ord som ein talar i rette tid.
12  Som ein ring av gull, som ei fingull-sylgja er ein vismann som refser for høyrande øyra.
13  Som svalande snø* ein skurdonne-dag er ein tru bodberar for dei som sender han; han kveikjer sjeli åt herren sin.
14  Som skyer og vind utan regn er ein mann som kyter av gåvor han ikkje gjev.
15  Ved tolmod vert hovdingen yvertald, og den linne tunga bryt bein.
16  Finn du honning, so et det du treng, so du ikkje skal leidast av han og spy han ut!
17  Set sjeldan din fot i huset åt venen din, so han ikkje skal verta leid deg og hata deg.
18  Som hamar og sverd og kvasse pil er den som vitnar rangt mot sin næste.
19  Som roti tonn og ustød fot er lit til utru mann på trengsle-dagen.
20  Lik ein som kastar klædi ein vinterdag, lik eddik på natron er den som syng visor for sorgfullt hjarta.
21  Er din fiende svolten, so gjev han mat, og er han tyrst, so gjev han drikka!
22  Då sankar du gloande kol på hans hovud, og Herren skal løna deg for det.
23  Nordavind føder regn, og ei tunga som kviskrar i løynd, valdar sure minor.
24  Betre å bu i ei krå på taket enn hava hus i hop med trettekjær kvinna.
25  Som friske vatnet for den trøytte, so er god tidend frå eit land langt burte.
26  Som gruggi kjelda og ein utskjemd brunn, so er rettferdig mann som gjev etter for ein gudlaus.
27  Eta for mykje honning er ikkje godt, og gruvlar-æra er tung å bera.
28  Som ein by med murane brotne og burte er mannen som ikkje kann styra sin hug.
 
 
# Salomos ordspråk 26
1  Som snø um sumaren og regn i skurden, so høver æra for ein dåre.
2  Som sporven flaksar burt og svala flyg, so råkar ikkje grunnlaus forbanning.
3  Svepa til hesten, taum til asnet, og ris til ryggen på dårar!
4  Svara ikkje dåren etter hans dårskap, so du ikkje sjølv skal verta lik han!
5  Svara dåren etter hans dårskap, so han ikkje skal tykkja han sjølv er vis!
6  Den som sender bod med ein dåre, han høgg føtene av seg, han lyt tola låk medferd.
7  Visne heng føtene på den lame, so og ordtak i munnen på dårar.
8  Lik den som legg ein stein i slyngja, er den som gjev ein dåre æra.
9  Som klungergrein i handi på drukken mann, so er ordtak i munnen på dårar.
10  Ein meister fær alt i stand, men den som leiger ein dåre, er lik den som leiger ein som fer framum*.
11  Lik hunden som vender att til si eiga spya, er ein dåre som kjem att med dårskapen sin.
12  Ser du ein mann som tykkjer sjølv at han er vis, då er det større von for dåren enn for han.
13  Letingen segjer: Det er ei løva på vegen, ei løva i gatone.
14  Døri snur seg på gjengi, og letingen snur seg i sengi.
15  Den late stikk si hand i fatet, men idest ikkje taka henne upp til munnen att.
16  Letingen tykkjest visare vera enn sju som gjev vituge svar.
17  Lik ein som triv i øyro på framumfarande hund, er den som ryk upp i sinne for tretta som ikkje kjem han ved.
18  Lik ein galen mann som kastar brandpilar og skyt og drep,
19  er ein mann som hev svike venen sin og segjer: Eg gjorde det berre på gaman.
20  Når veden tryt, so sloknar elden, og når baktalaren er burte, stoggar tretta.
21  Som kol vert til glør, og som ved nører eld, so kveikjer kranglaren kiv.
22  Baktalar-ord er som lostemat, og dei sig ned i inste hjarta.
23  Som sylvglasering på ei leirskål er brennande lippor når hjarta er vondt.
24  Med lippone skaper ein uven seg til, men inni seg gøymer han svik.
25  Gjer han seg blidmælt, so tru han ikkje! For sju slag styggedom bur i hans hjarta.
26  Hataren dyl seg i svik, men hans vondskap ter seg i folkemugen.
27  Den som grev ei grav, skal stupa nedi, og den som velter upp ein stein, skal få han yver seg att.
28  Ei ljugar-tunga hatar dei som ho hev krasa, og den sleipe munnen valdar fall.
 
 
# Salomos ordspråk 27
1  Rosa deg ikkje av morgondagen, for du veit ikkje kva dagen ber i fang!
2  Lat ein annan rosa deg og ikkje din eigen munn, ein framand og ikkje dine eigne lippor!
3  Stein er tung, og sand veg mykje, men tyngre enn båe er dåreharm.
4  Vreide er fælsleg, og harm er ein flaum; men kven kann standa seg mot ovund?
5  Betre er openberrleg refsing enn kjærleik som held seg duld.
6  Trugne er slag av venehand, men svikefulle uvens kyssar.
7  Den mette vandar honning, men den svoltne tykkjer alt beiskt er søtt.
8  Lik ein sporv som flyg ikring burte frå reiret sitt, er ein mann som flakkar um burte frå heimen sin.
9  Olje og røykjelse gled hjarta, so og ein ven som er vyrk og gjev ærlege råder.
10  Slepp ikkje frå deg din ven og venen åt far din, og gakk ikkje heim til bror din når du er i naud! Ein granne nær attmed er betre enn ein bror langt burte.
11  Ver vis, min son, og gled mitt hjarta, so eg kann svara den som spottar meg!
12  Den kloke ser fåren og gøymer seg; dei urøynde held fram og lyt bøta.
13  Tak klædi hans, for han hev borga for ein annan, og panta han for framand kvinna skuld!
14  Den som høgmælt* signar sin ven um morgonen tidleg, han skal få det tilrekna som ei forbanning.
15  Si-drop frå taket ein regndag og ei trettekjær kvinna likjest kvarandre.
16  Den som held på henne, held på vind, og høgre handi hans triv i olje.
17  Jarn sliper jarn, og den eine mannen sliper den andre.
18  Den som aktar fiketreet sitt, fær eta frukti av det, og den som er vyrk for herren sin, fær æra.
19  Som andlet speglar seg mot andlet i vatnet, so finn det eine mennesket sitt hjarta att hjå hitt.
20  Helheim og avgrunn vert ikkje mette, og menneskeaugo fær aldri nok.
21  Diglen røyner sylvet og omnen gullet, og ein mann vert røynd etter det han rosar.
22  Um du støyter dåren i morteren med støytaren i hop med gryni, so vik ikkje dårskapen frå han for det.
23  Du bør vita grant korleis sauene dine ser ut; syt vel for buskapen din!
24  For velstand varer ikkje æveleg, og ikkje ei kruna frå ætt åt ætt.
25  Når høyet er burte, og håi kjem att, og fjellgras vert sanka i hop,
26  då hev du lamb til klæde og bukkar til å kjøpa deg åker for,
27  og nøgdi av geitemjølk hev du til mat for deg og ditt hus og til livsupphald for gjentone dine.
 
 
# Salomos ordspråk 28
1  Dei ugudlege flyr um ingen elter dei; men dei rettferdige er trygge som ungløva.
2  Når eit land fell frå, fær det mange fyrstar; men når folk er kloke og vituge, lever fyrsten lenge.
3  Ein fatig mann som er hard med småfolk, er eit regn som skolar burt kornet, so ein ikkje fær brød.
4  Den som gjeng ifrå lovi, prisar dei ugudlege, men dei som held lovi, strider mot dei.
5  Vonde folk skynar ikkje kva rett er, men dei som søkjer Herren, skynar alt.
6  Betre er ein fatigmann som ferdast ulastande, enn ein rikmann som er falsk og gjeng tvo vegar.
7  Den som lyder lovi, er ein vitug son; men den som hev lag med drikkebrør, fører skam yver far sin.
8  Den som aukar si eiga med renta og yvermål, han sankar åt den som er god mot dei arme.
9  Um ein vender øyra burt og ikkje vil høyra lovi, er jamvel bøni hans ein styggedom.
10  Den som villar dei ærlege inn på ein vond veg, han skal stupa i si eigi grav; men dei ulastande skal erva det som godt er.
11  Ein rikmann tykkjer han er vis; men ein fatigmann med vit ransakar honom.
12  Når dei rettferdige fegnast, stend alt herleg til; men når dei ugudlege kjem seg upp, lyt ein leita etter folk.
13  Den som dyl misgjerningane sine, hev ikkje lukka med seg; men den som sannar dei og vender seg frå dei, han finn miskunn.
14  Sælt det mennesket som alltid ottast; men den som gjer hjarta sitt hardt, han fell i ulukka.
15  Som ei burande løva og ein grådig bjørn er ein ugudleg hovding yver eit fatigt folk.
16  Du hovding fatig på vit og rik på vald! Dei som hatar urett vinning, skal leva lenge.
17  Ein menneske med blodskuld yver seg er på flukt alt til gravi; ingen må halda han att*.
18  Den som er lever ulastande, vert frelst; men den som er falsk og gjeng tvo vegar, fell på den eine.
19  Den som dyrkar si jord, fær nøgdi av brød; men den som fer etter fåfengt, fær nøgdi av armod.
20  Ein trufast mann fær rik velsigning; men den som renner etter rikdom, vert ikkje urefst.
21  Å gjera mannemun er ikkje rett, men mang ein mann forbryt seg for ein brødbit.
22  Den ovundsjuke vil i bråhast verta rik og veit ikkje at vanråd kjem på han.
23  Den som refser ein mann, vinn seg takk til slutt meir enn den som gjer tunga si hål.
24  Den som plundar far sin og mor si og segjer: Det er ikkje synd, han er lagsbror åt tynaren.
25  Den vinnekjære valdar tretta; men den som lit på Herren, skal trivast.
26  Den som lit på vitet sitt, han er ein dåre; men den som ferdast i visdom, vert frelst.
27  Den som gjev den fatige, skal ikkje lida naud; men den som let att augo*, fær mykje banning yver seg.
28  Når dei ugudlege kjem seg upp, då gøymer folk seg; men når dei gjeng til grunns, då aukar dei rettferdige.
 
 
# Salomos ordspråk 29
1  Ein mann som etter mykje refsing endå er ein stivnakke, vil brått verta broten ulækjeleg sund.
2  Når dei rettferdige kjem til makti, gled folket seg; men når ein ugudleg mann råder, sukkar folket.
3  Ein mann som elskar visdom, gleder far sin; men den som hev lag med skjøkjor, øyder eiga si.
4  Ein konge tryggjer landet sitt med rett; men ein mann som tek imot reidor, legg det i øyde.
5  Ein mann som smeikjer for næsten sin, breider ut eit garn for foten hans.
6  Ein vond manns misgjerd er ei snara for han, men den rettferdige skal fegnast og gleda seg.
7  Den rettferdige syter for småfolks sak; den ugudlege hev ikkje vit på noko.
8  Spottarar øser upp ein by, men vismenner stiller vreiden.
9  Når ein vismann fører sak mot ein dåre, vert dåren sinna og lær, og det vert ikkje fred.
10  Dei blodfuse hatar den lastelause, men dei ærlege freistar å berga hans liv.
11  Alt sitt sinne slepper dåren ut, men vismannen held sinnet att og døyver det.
12  Ein hovding som aktar på lygneord, fær berre ugudlege tenarar.
13  Fatigmann og valdsmann råkast; Herren gjev dei båe augneljos.
14  Ein konge som dømer småfolk rett, hans kongsstol stend fast for alle tider.
15  Ris og age gjev visdom; men ein van-aga gut fører skam yver mor si.
16  Når dei ugudlege fær makt, fær syndi makt; men dei rettferdige skal sjå på deira fall med hugnad.
17  Aga son din, so vert han deg til hugnad og kveikjer sjeli di.
18  Utan profetsyn vert folket agelaust; men sæl er den som held lovi.
19  Med ord let trælen seg ikkje aga; for han skynar dei vel, men lyder dei ikkje.
20  Ser du ein mann som er snar til å tala - det er større von for dåren enn for han.
21  Kjæler ein trælen sin upp frå hans ungdom, so vil han til slutt vera son i huset.
22  Snarsint mann valdar tretta, og brålyndt mann gjer mang ei misgjerd.
23  Mannsens ovmod fører han til fall, men den audmjuke vinn seg æra.
24  Den som helar med tjuven, hatar sitt liv; han høyrer dei tek han i eid, men gjev ingi vitring.
25  Otte for menneske fører i snara, men den som lit på Herren, vert berga.
26  Mange søkjer godhug hjå ein hovding, men frå Herren fær mannen sin rett.
27  Ein urettferdig mann er ein styggedom for dei rettferdige, og ein styggedom for den ugudlege er den som lever rett.
 
 
# Salomos ordspråk 30
1  Ord av Agur Jakeson, framsegni hans. So sa mannen til Itiel, til Itiel og Ukkal:
2  Eg er for fåvis til å heita menneske; det er ikkje manns vit i meg.
3  Visdom hev eg ikkje lært, eg hev 'kje kunnskap um den Heilage.
4  Kven for upp til himmelen, og ned att? Kven samla vinden inn i nevane? Kven batt vatnet i eit klædeplagg? Kven sette alle jordheims grensor? Kva heiter han, kva heiter son hans? Du veit det då.
5  Alt Guds ord er skirt; han er ein skjold for dei som flyr til han.
6  Legg ikkje noko til hans ord! Elles lyt han refsa deg, og du stend der ein ljugar.
7  Tvo ting bed eg deg um, neitta meg dei ikkje, fyrr eg døyr:
8  Lat fals og lygn vera langt frå meg! Gjev meg ikkje armod og ikkje rikdom! Lat meg eta mitt tiletla brød!
9  Elles kunde eg neitta deg når eg var mett, og segja: Kven er Herren? Eller um eg vart fatig, kunde eg stela og banna namnet åt min Gud.
10  Baktala ikkje ein tenar for hans husbond, elles vil han banna deg, og du fær skuld på deg.
11  Det finst ei ætt som bannar far sin og ikkje signar mor si,
12  ei ætt som tykkjer ho er rein, endå ho ikkje hev tvætta av sitt eige skarn,
13  ei ætt - kor stolte augo hev ho ikkje, og kor ho lyfter augneloki! -
14  ei ætt med sverd til tenner og jakslar reint som knivar, so ho et armingar or landet og fatige or folkesamfund.
15  Blodiglen hev tvo døtter: Gjev! Gjev! Det finst tri som aldri vert mette, fire som aldri segjer: Nok!
16  Det er helheim og barnlaust morsfang, jordi, som aldri vert mett av vatn, og elden, som aldri segjer: Nok!
17  Eit auga som spottar far og vanvyrder lydnad mot mor, det skal ramnane ved bekken hakka ut og ørnungar eta upp.
18  Tri ting er meg for underlege, og fire finst som eg ikkje skynar:
19  Ørns veg på himmelen, orms veg på berget, skips veg på havet og manns veg til ei møy.
20  Soleis ber utru kona seg åt: Ho et og turkar seg um munnen og segjer: Eg hev ikkje gjort noko vondt.
21  Under tri skjelv jordi, under fire kann ho ikkje herda:
22  under trælen når han vert konge, og dåren når han fær eta seg mett,
23  under attergløyma når ho vert gift, og tenestgjenta når ho erver si matmor.
24  Det finst fire som er små på jordi og like vel hev fenge ovstor visdom:
25  Mauren er ikkje noko sterkt folk, og endå lagar han sin mat um sumaren;
26  fjellgrevlingane er eit folk med liti kraft, og endå byggjer dei seg hus i berget;
27  grashoppane hev ingen konge, og endå dreg dei alle ut, flokk etter flokk;
28  fjorføtla kann du taka med hendene, og endå held ho til i kongeslott.
29  Det finst tri som stig med staute steg, og fire hev ei fager gonga:
30  Løva, som er ei kjempa millom dyri, og som ikkje snur for nokon,
31  hesten med gjord um lendene, bukken, og ein konge i brodden for sitt folk.
32  Hev du fare som ein dåre og gjort deg stor, eller hev du tenkt på vondt, so legg handi på munnen!
33  For trykk på mjølk gjev smør, og trykk på nase gjev blod, og trykk på vreide* gjev tretta.
 
 
# Salomos ordspråk 31
1  Ord av kong Lemuel, den lærdomen som mor hans prenta inn i han:
2  Kva skal eg segja til deg, son min, du mitt livs son, du min lovnads-son?
3  Gjev ikkje kvinnor di kraft, og gakk ikkje vegar som fører til tyning for kongar!
4  Det sømer seg ikkje for kongar, Lemuel, det sømer seg ikkje for kongar å drikka vin, og ikkje for hovdingar å drikka rusdrykk.
5  For drikk dei, gløymer dei kva som er lov, og rengjer retten for kvar armodsmann.
6  Lat han få rusdrykk som mest gjeng til grunns, og han få vin som gjeng med sorg i sjeli!
7  Lat han få drikka, so han gløymer all si armod og ikkje lenger kjem i hug si møda!
8  Lat upp din munn for mållaus mann, for alle deira sak som gjeng mot undergang!
9  Lat upp din munn og døm rettferdigt, hjelp armingen og fatigmannen til hans rett!
10  Ei dugande kona - kven finn vel ei slik? Mykje meir er ho verd enn perlor.
11  Hjarta åt mannen lit på henne, og vinning skortar det ikkje på.
12  Ho gjer han godt og inkje vondt alle sine levedagar.
13  Ho syter for ull og lin, og hendene strevar med hugnad.
14  Ho er liksom kjøpmanns-skip; langt burtantil fær ho si føda.
15  Uppe er ho i otta og gjev sin huslyd mat og ternone arbeid for dagen.
16  Ho stilar på ein åker og fær han; ho plantar ein vingard for det som ho tener med hendene.
17  Kraft spenner ho um seg til belte og gjer sine armar sterke.
18  Ho merkar at hushaldet hennar gjeng godt; hennar lampa sloknar ikkje um natti.
19  Ho legg hendene sine på rokken, og fingrane tek til teinen.
20  Ho opnar handi for armingen, retter hendene ut til fatigmannen.
21  Ho ottast ikkje snøen for huset sitt; for heile hennar hus er klædt i skarlaks-ty.
22  Ho gjer seg teppe; ho hev klæde av finaste lin og purpur.
23  Hennar mann er kjend i portane, der han sit i lag med dei fremste i landet.
24  Linskjortor gjer ho og sel, og belte gjev ho til kræmaren.
25  Kraft og vyrdnad er klædnaden hennar, og ho lær åt den komande tid.
26  Ho let upp munnen med visdom, og mild rettleiding hev ho på tunga.
27  Ho ser etter korleis det gjeng i huset, og et ikkje brød i letingskap.
28  Hennar søner stig fram og prisar ho sæl, og mannen stig fram og rosar henne:
29  Mange dugande kvinnor finst det, men du gjeng yver dei alle.
30  Venleik er fals og fagerleik fåfengd; ei kvinna som ottast Herren, skal prisast.
31  Lat henne njota frukti av sitt arbeid, og hennar verk skal prisa ho i portane.
 
 
# Predikantens bok 1
1  Ord av preikaren, son åt David, konge i Jerusalem.
2  Berre fåfengd, segjer preikaren, berre ideleg fåfengd! Alt er fåfengd.
3  Kva vinning hev mannen av alt sitt strev, som han møder seg med under soli?
4  Ætt gjeng, og ætt kjem, men jordi stend æveleg.
5  Og soli renn, og soli glader, og ho skundar seg dit att der ho plar renna.
6  Vinden gjeng imot sud og snur seg mot nord; han snur seg og snur seg medan han gjeng, og tek so på att med kringlaupet sitt.
7  Alle bekker renn ut i havet, men havet vert ikkje fullt; dit som bekkene fyrr hev runne, held dei alltid på å renna.
8  Allting maurar og strevar so ingen det ut kann segja; ikkje vert auga mett av å sjå, og ikkje vert øyra fyllt av å høyra.
9  Det som hev vore, er det som skal vera, og det som hev hendt, er det som skal henda; det finst inkje nytt under soli.
10  Skulde dei segja um noko: Sjå, dette er nytt - so hev det longe vore til, i framfarne tider som var fyre oss.
11  Det er ingen som minnest dei som fyrr hev levt, og dei som sidan skal koma, vil ikkje heller leva i minnet hjå dei som etterpå kjem.
12  Eg, preikaren, var konge yver Israel i Jerusalem.
13  Eg la hugen på å granska og å ransaka med visdom alt det som hender under himmelen; det er ei leid plaga, som Gud hev gjeve mannsborni å plagast med.
14  Eg såg på alt det som hender under soli, og so var det fåfengd og jag etter vind alt i hop.
15  Det som er boge, kann ikkje beinkast, og det som vantar, kann ingen rekna med.
16  Eg tenkte med meg sjølv: Sjå no hev eg vunne meg større og rikare visdom enn alle dei som hev rådt yver Jerusalem fyre meg, og hjarta mitt hev skoda mykje visdom og kunnskap.
17  So la eg hugen på å skyna visdomen og skyna dårskap og vitløysa, men eg skyna at det var jag etter vind det og.
18  For med mykje visdom fylgjer mykje sut, og aukar du kunnskap, so aukar du kvida.
 
 
# Predikantens bok 2
1  Då sa eg til hjarta mitt: Kom, so skal eg prøva deg med gleda; njot det som godt er! Men so var det fåfengd det og.
2  Til låtten sa eg: Du er vitlaus! Og til gleda: Kva gagn gjer du?
3  Eg kom på den tanken at eg skulde kveikja lekamen med vin, medan hjarta styrde mi ferd med visdom - eg tenkte eg vilde halda meg til dårskapen, til dess eg fekk sjå kva som var best for mannsborni å gjera under himmelen dei dagane livet varer.
4  Eg fullførde store verk: Eg bygde meg hus, planta meg vingardar,
5  gjorde meg hagar og parkar og sette alle slag frukttre i dei,
6  eg gjorde meg vassdammar til å vatna ein skog av tre som voks upp.
7  Eg kjøpte trælar og trælkvinnor, og eg hadde heimefødde trælar; mykje bufe fekk eg meg og, både stort og smått, meir enn alle dei som hadde vore fyre meg i Jerusalem.
8  Eg samla meg og sylv og gull og eigneluter som kom frå framande kongar og land; eg fekk meg songarar og songmøyar og det som er til lyst for mannsborni: ei kona, ja mange.
9  Eg vart større og mektigare enn alle dei som hadde vore fyre meg i Jerusalem, og attpå hadde eg visdomen min hjå meg.
10  Alt det augo ynskte, let eg dei få, eg neitta ikkje hjarta mitt nokor gleda; for hjarta hadde gleda av alt mitt strev, og det var det eg hadde att for alt mitt strev.
11  Men når eg såg på alt det som hendene mine hadde gjort, og den møda det hadde kosta meg, då såg eg at det var fåfengd og jag etter vind alt i hop, og at det finst ingi vinning å nå under soli.
12  So gav eg meg til å sjå på visdom og på dårskap og vitløysa; for kva vil den mannen gjera som kjem etter kongen? Det same som andre hev gjort for lenge sidan.
13  Då såg eg at visdomen hev same fyremunen framfor dårskapen som ljoset hev framfor myrkret;
14  den vise hev augo i hausen, men dåren ferdast i myrkret. Men eg skyna og at same lagnaden råkar den eine som den andre.
15  Då sa eg med meg sjølv: Den lagnad som dåren fær, den fær eg og; kva skulde det då vera til at eg var so vis? Og eg sa med meg sjølv at det var fåfengd det og.
16  For minnet um den vise varer ikkje meir æveleg enn minnet um dåren; i dei komande dagar vil alt longe vera gløymt, og lyt ikkje den vise døy, likso vel som dåren?
17  Då vart eg leid av livet; for alt som hender under soli, tyktest meg vera vondt; for alt i hop er fåfengd og jag etter vind.
18  Og eg vart leid av alt mitt strev, som eg hadde mødt meg med under soli, av di eg skulde leiva det til dei som kjem etter meg.
19  Kven veit um det vert ein vismann eller ein dåre? Og endå skal han råda yver alt det eg hev vunne med møda og med visdom under soli! Det er fåfengd det og.
20  Då tok eg reint til å orvonast for alt det strevet som eg hadde mødt meg med under soli.
21  For um ein mann hev gjort sitt arbeid med visdom og kunnskap og dug, so lyt han like fullt gjeva det frå seg til eiga åt ein mann som ikkje hev havt nokor møda med det. Det og er fåfengd og ei stor ulukka.
22  Ja, kva hev mannen att for alt sitt strev og sine hugmål, som han mødest med under soli?
23  For alle hans dagar er fulle av pinsla, og all hans umak er berre leidelse; ikkje ein gong um natti fær hjarta hans kvila. Det er fåfengd det og.
24  Er det ikkje ei lukka for mannen at han kann eta og drikka og unna seg gode dagar for strevet sitt? Men eg såg at det og kjem frå Guds hand;
25  for kven kunde eta og kven kunde njota meir enn eg?
26  For den mannen som tekkjest han, gjev han visdom og kunnskap og gleda; men syndaren gjev han umaken med å samla og draga i hop so ein som tekkjest Gud, kann få det. Det og er fåfengd og jag etter vind.
 
 
# Predikantens bok 3
1  Alt hev si stund, og ei tid er sett for alt tiltak under himmelen.
2  Fødast hev si tid og døy hev si tid; planta hev si tid og riva upp det som er planta, hev si tid;
3  drepa hev si tid og lækja hev si tid; riva ned hev si tid og byggja upp hev si tid;
4  gråta hev si tid og læ hev si tid; syrgja hev si tid og dansa hev si tid;
5  kasta stein hev si tid og sanka stein hev si tid; fangtak hev si tid og halda seg frå fangtak hev si tid;
6  leita hev si tid og missa hev si tid; gøyma hev si tid og kasta burt hev si tid;
7  riva sund hev si tid og sauma i hop hev si tid; tegja hev si tid og tala hev si tid;
8  elska hev si tid og hata hev si tid; ufred hev si tid og fred hev si tid.
9  Kva vinning fær då den som gjer noko, av strevet han hev med det?
10  Eg såg på den plaga som Gud hev gjeve mannsborni å plagast med.
11  Alt hev han laga fagert til si tid; ja, æva hev han lagt i hjarta deira, men so at menneskja ikkje kann skyna til fullnads det verk som Gud hev gjort, frå upphav og til endes.
12  Eg skyna at dei ikkje hev noko anna godt enn å gleda seg og goda seg so lenge livet varer;
13  men når ein mann, kven han so er, fær eta og drikka og njota livet for strevet sitt, so er det og ei Guds gåva.
14  Eg skyna at alt det Gud gjer, det varer æveleg; ikkje kann ein leggja noko til, og ikkje kann ein taka noko ifrå. Det hev Gud gjort so, av di me skal ottast han.
15  Det som er, det var alt fyrr, og det som koma skal, det hev og vore fyrr; Gud leitar upp att det framfarne.
16  Framleides såg eg under soli: I domarstolen, der sat gudløysa, og der som rettferdi skulde råda, der rådde gudløysa.
17  Då sa eg med meg sjølv: Gud skal døma både den rettferdige og den gudlause; for hjå han er det sett ei tid for alt tiltak og for kvart verk.
18  Eg sa med meg sjølv: Det er for mannsborni skuld dette hender, so Gud kann prøva dei, og so dei kann sjå at dei i seg sjølve ikkje er anna enn dyr;
19  for lagnaden åt mannsborni er som lagnaden åt dyri, ja, same lagnaden fær dei; som den eine døyr, so døyr den andre, og EIN livsande hev dei alle; menneskja hev ingen fyremun framfor dyri; for alt er fåfengd.
20  Alle gjeng til EIN stad; alle er komne av moldi, og alle skal attende til moldi.
21  Kven veit um åndi åt menneski stig uppetter, og um åndi åt dyri fer ned til jordi?
22  So skyna eg at ingen ting er betre for mannen enn at han gled seg i arbeidet sitt; for det er det gode som han fær; for kven let han få sjå det som skal koma etter han?
 
 
# Predikantens bok 4
1  Framleides såg eg på alle dei valdsverk som vert gjorde under soli; eg såg at dei som vart trælka, gret, og ingen trøysta dei; eg såg at valdsmennene bruka makt mot dei, og ingen trøysta dei.
2  Då laut eg segja at dei avlidne, dei som alt hadde fenge døy, dei var sælare enn dei levande, dei som endå var i live;
3  men sælare enn båe tvo er den som ikkje hev vorte til endå, og som hev sloppe å sjå dei vonde verk som folk gjer under soli.
4  Og eg såg at alt strev og all dugleik i arbeidet hev sin grunn i at den eine er meir æregjerug enn hin; det og er fåfengd og jag etter vind.
5  Dåren legg hendene i fanget og tærer på sitt eige kjøt.
6  Betre ein neve med ro enn båe hendene fulle av strev og jag etter vind.
7  Og endå meir fåfengd vart eg var under soli,
8  Stundom stend ein mann åleine og hev ingen annan med seg, korkje son eller bror, og like vel er det ingen ende på alt strevet hans, og augo hans vert ikkje mette av rikdom. Men kven strevar eg for og neittar meg sjølv det som godt er? Det og er fåfengd, og ei leid plaga er det.
9  Tvo er betre farne enn ein, for dei hev god løn for strevet sitt;
10  um dei dett, kann den eine reisa upp felagen sin; men stakkars den som er åleine, for dett han, hev han ingen til å reisa seg upp!
11  Like eins når tvo ligg i hop, so vert dei varme; men korleis kann den som ligg åleine, verta varm?
12  Og um nokon kann vinna yver den som er åleine, so kann tvo standa seg imot han, og tritvinna tråd slit ein ikkje av so snart.
13  Betre å vera ein fatig og vis ungdom enn ein gamal fåviting til konge, som ikkje lenger hev vit til å lata seg segja;
14  for or fangehuset kjem den eine ut og vert konge*; hin vert fatig, endå han er fødd i kongedømet sitt.
15  Eg såg alle levande som ferdast under soli, fylgja med ungdomen, han den nye, som skulde koma i staden for den gamle*.
16  Det var ingen ende på alt det folket han var førar for. Like vel hev dei ingi gleda av han, dei som sidan kom; for dette og er fåfengd og jag etter vind.
17  Akta foten din når du gjeng til Guds hus! Det er betre at ein kjem dit og vil høyra, enn at dårar ber fram offer; for dei veit ikkje at dei gjer vondt.
 
 
# Predikantens bok 5
1  Ver ikkje for brå med munnen din, og lat ikkje hjarta forhasta seg med å bera fram noko ord for Gud! For Gud er i himmelen og du på jordi; lat difor ordi dine vera få!
2  For mykje strev og kav gjev draumar, og av for mange ord kjem dåresvall.
3  Lovar du Gud noko, so dryg ikkje med å halda det, for han hev ikkje hugnad i dårar! Haldt det du lovar!
4  Det er betre at du inkje lovar, enn at du lovar og ikkje held det.
5  Lat ikkje munnen føra skuld yver lekamen din, og seg ikkje til Guds sendebod*: Eg gjorde det uviljande. Kvifor skal Gud harmast på det du segjer, og tyna det hendene dine gjer.
6  For med mange draumar fylgjer mykje fåfengd, og like eins med mange ord. Nei, du skal ottast Gud!
7  Um du ser at fatigmannen vert trælka, og at dei trakkar rett og rettferd under føter i landet, so undrast ikkje på den ting! For den høgsette hev ein høgre til å vakta på seg, og ein som er høgst, vaktar på dei båe tvo.
8  Og det er i alle høve ein fyremun for eit land at det hev ein konge som folket lyder.
9  Den som elskar pengar, vert ikkje mett av pengar, og den som elskar rikdom, fær aldri nok; det er fåfengd det og.
10  Di meir gods, di fleire til å tæra på det; og kva gagn hev eigaren av det, anna enn at han fær sjå det?
11  Søt er svevnen for arbeidsmannen, anten han et lite eller mykje; men rikmannen fær ikkje sova for mette.
12  Det finst noko syrgjeleg leidt, som eg hev set under soli: rikdom som eigaren hev gøymt til si eigi ulukka.
13  Misser han denne rikdomen i eit uhende, og han hev fenge ein son, so vert det inkje att åt han.
14  Slik som han kom ut or morslivet, skal han ganga burt att, so naken som han kom; og for strevet sitt fær han ingen ting som han kunde taka med seg.
15  Det og er syrgjeleg leidt: Plent som han kom, skal han ganga burt; kva vinning hev han då av det at han strevar burt i ver og vind?
16  Attpå et han sitt brød i myrker heile livet, og stor harm lyt han dragast med, og sjukdom og sinne.
17  Høyr no kva eg hev funne godt og fagert: at ein et og drikk og nyt det som godt er for alt strevet som ein mødest med under soli alle dei levedagar som Gud gjev han; for det er det gode som han fær.
18  Og so tidt Gud gjev ein mann rikdom og skattar og gjer han før til å njota godt av det og taka sin lut og gleda seg i strevet sitt, so er det ei gåva frå Gud;
19  for då tenkjer han ikkje so mykje på levedagane sine, av di Gud svarar han med å gjeva han gleda i hjarta.
 
 
# Predikantens bok 6
1  Det er ei ulukka som eg hev set under soli, og som ligg tungt på menneskja:
2  Når Gud gjev ein mann rikdom og skattar og æra, so han for sin part ikkje vantar noko av det han ynskjer, men Gud ikkje let han vera kar til å njota godt av det, men ein framand mann fær njota det, so er det fåfengd og ei vond liding.
3  Um ein mann fær hundrad born og lever mange år, so talet på levedagane hans vert stort, men sjeli hans ikkje vert mett av det gode, og han so ikkje fær nokor jordferd, då segjer eg: Eit ufullbore foster er betre fare enn han.
4  For til fåfengs kom det til verdi, og i myrker gjeng det burt, og i myrker fær det namnet sitt løynt,
5  og soli hev det korkje set eller kjent; det hev meir ro enn han.
6  Og um han so hadde levd tusund år tvo gonger, men ikkje fenge njota noko godt - fer ikkje alt* til ein stad?
7  All mannsens møda er for munnen hans, og like vel vert hugen aldri nøgd;
8  for kva fyremun hev vismannen framfor dåren? Kva fyremun hev fatigmannen som veit å skikka seg millom dei levande?
9  Betre er det at augo ser på det ein hev, enn at hugen fer uroleg ikring; det og er fåfengd og jag etter vind.
10  Det som hev vorte til, er longe nemnt med namn*, og det er kjent kva ein mann skal verta; han kann ikkje tretta med den som er sterkare enn han;
11  for det finst ein ordrikdom som berre aukar fåfengdi - kva gagn hev mannen av det?
12  For kven veit kva som batar mannen i livet, i alle hans fåfengde levedagar, som han fer igjenom som ein skugge? For kven kann segja mannen kva som skal henda under soli etter hans tid?
 
 
# Predikantens bok 7
1  Betre eit godt namn enn god olje, og betre døyande-dagen enn fødedagen.
2  Betre å ganga til syrgjehus enn til gjestebodshus; for i syrgjehuset endar kvar manns liv, og den som lever, legg seg det på hjarta.
3  Betre gremmelse enn lått; for rett som andletet ser sture ut, er hjarta vel til mods.
4  Hjarta åt vismenner er i syrgjehus, men hjarta åt dårar er i gledehus.
5  Betre å høyra skjenn av ein vismann enn høyra song av dårar;
6  for som klungerris sprakar under gryta, soleis er det når dåren lær; det og er fåfengd.
7  For urett vinning gjer vismann til dåre, og mutor skjemmer ut hjarta.
8  Betre enden på ein ting enn upphavet, betre å vera tolmodig enn ovmodig.
9  Ver ikkje for brå i hugen til å harmast; for harmen bur i barmen på dårar.
10  Seg ikkje: Korleis hev det seg at dei framfarne dagar var betre enn dei som no er? For det er ikkje av visdom du spør um det.
11  Visdom er jamgod med ervegods, ja endå gjævare for dei som ser soli;
12  for ein sit i skuggen av visdomen som i skuggen av rikdom, men fyremunen med kunnskap er at visdomen held eigaren i live.
13  Sjå på Guds verk! For kven kann beinka det som han hev gjort krokut?
14  På ein god dag skal du vera i godlag; og på ein vond dag skal du tenkja på at Gud hev gjort den og, likso vel som hin, so menneskja ikkje skal finna noko etter seg*.
15  Alt hev eg set i mitt fåfengde liv: Mang ein rettferdig gjeng til grunns trass i si rettferd, og mang ein ugudleg lever lenge trass i sin vondskap.
16  Ver ikkje altfor rettferdig, og te deg ikkje yvervættes vis! Kvifor vil du tyna deg sjølv*?
17  Ver ikkje altfor ugudleg*, og ver ikkje ein dåre! Kvifor vil du døy fyre tidi?
18  Det er godt at du held fast på det eine, men du skal ikkje sleppa det andre heller; for den som ottast Gud, finn ein utveg or alt dette.
19  Visdomen er ei sterkare vern for vismannen enn ti mektige menner i ein by;
20  for det finst ikkje eit rettferdig menneske på jordi, som berre gjer godt og aldri syndar.
21  Akta ikkje heller på alt det som folk segjer, elles kunde du få høyra din eigen træl banna deg!
22  For du veit då med deg sjølv at du og mange gonger hev banna andre.
23  Alt dette hev eg røynt ut med visdom; eg sa: Visdom vil eg vinna, men han er langt burte frå meg endå.
24  Det som er langt burte og løynt djupt, djupt nede - kven kann finna det?
25  Eg såg meg um, og hugen min stod til å vinna kunnskap og å granska og leita etter visdom og klokskap og å skyna at gudløysa er dårskap, og at dårskapen er vitløysa.
26  Då fann eg noko som er beiskare enn dauden: kvinna - ho er eit garn og hjarta hennar ei snara, og hendene hennar er lekkjor; den som tekkjest Gud, slepp ifrå henne, men syndaren vert hennar fange.
27  Sjå, dette fann eg ut, segjer preikaren, då eg la det eine i hop med det andre og vilde koma til ei endelykt.
28  Det som eg stødt hev leita etter, men ikkje funne, det er: EIN mann hev eg funne millom tusund, men ei kvinna hev eg ikkje funne i heile flokken.
29  Berre dette hev eg funne ut, skal du vita, at Gud skapte menneskja som ho skulde vera, men dei søkjer mange krokar.
 
 
# Predikantens bok 8
1  Kven er som vismannen, og kven veit å tyda tingi? Visdomen gjer mannsens andlet ljost, og trassen i hans åsyn vert umskift.
2  Eg segjer: Akta på bod ifrå kongen, og det for den eid skuld som du hev svore ved Gud!
3  Gakk ikkje for snart burt frå han, og ver ikkje med på noko som er vondt! For han gjer alt det han vil.
4  For eit kongeord er mektigt, og kven torer segja til han: Kva gjer du?
5  Den som held bodet, skal ikkje lida noko vondt, og vismanns hjarta skal få kjenna tid og dom.
6  For kvart tiltak hev si tid og sin dom; for kvar manns vonde verk kjem til å liggja tungt på han;
7  for han veit ikkje kva som skal henda; for kven kann segja han korleis det vil ganga?
8  Ingen mann hev makt yver vinden, so han kann halda han att; ingen hev heller makt yver døyande-dagen, og ingen slepp å gjera hertenesta. Soleis kann ikkje heller gudløysa berga sin mann.
9  Alt dette hev eg set, medan eg hev gjeve gaum etter alt det som hender under soli, på ei tid då det eine mennesket rådde yver det andre og valda han ulukka.
10  Sidan såg eg at ugudlege kom i grav og gjekk inn til kvila, men at dei som hadde gjort rett, laut fara burt frå bustaden åt den Heilage og vart gløymde i byen. Det er fåfengd det og.
11  Av di domen yver det vonde verket ikkje vert fullførd straks, vert hjarta i mannsborni fullt av mod til å gjera det som vondt er,
12  sidan syndaren hundrad gonger gjer det som vondt er, og like vel lever lenge; men endå veit eg at det skal ganga dei vel som ottast Gud, av di dei hev otte for Gud,
13  men at det ikkje vil ganga den ugudlege vel, og at han liksom skuggen ikkje skal leva lenge, av di han ikkje ottast Gud.
14  Det er noko fåfengt som hender på jordi: at det finst rettferdige som fær ein lagnad plent som dei hadde gjort ugudlege folks gjerningar, og at det finst ugudlege som fær ein lagnad plent som dei hadde gjort rettferdige folks gjerningar. Eg segjer at det er fåfengd det og.
15  So prisa eg då gleda, av di mannen ikkje hev noko anna godt under soli enn å eta og drikka og vera glad; og det fylgjer han i hans strev i dei levedagane som Gud hev gjeve han under soli.
16  Då eg la hugen på å få kjenna visdom og å sjå på det strevet og kavet som folk hev her på jordi - for korkje dag eller natt fær dei blund på augo -
17  då såg eg at det er so med alt Guds verk at menneskja ikkje kann grunda ut det som hender under soli; for alt det menneskja strevar med å granska det ut, fær ho ikkje tak i det, og um ein vismann segjer at han nok skal skyna det, so greider han ikkje grunda det ut like vel.
 
 
# Predikantens bok 9
1  For alt dette hev eg lagt meg på hjarta, og eg hev freista å grunda ut alt dette: at dei rettferdige og dei vise og deira verk er i Guds hand; um det er kjærleik eller hat, veit ingen mann*; alt kann dei venta seg.
2  I alle måtar fær dei* same ferdi som alle andre; den same lagnaden råkar den rettferdige og den ugudlege, den gode og reine og den ureine, den som ofrar og den som ikkje ofrar; det gjeng på same vis med den gode som med syndaren, med den som sver, som med den som er redd å sverja.
3  Det er det som er det leide med alt som hender under soli, at alle fær same lagnaden, og so er og hjarta åt mannsborni fullt av det som vondt er, og dei ber vitløysa i hjarta sitt so lenge dei lever, og sidan lyt dei av til dei daude;
4  for kven er det vel som slepp det? For alle dei som lever, er det von; for ein levande hund er betre enn ei daud løva;
5  for dei levande veit at dei skal døy, men dei daude veit ingen ting, og dei fær ikkje lenger nokor løn, for minnet um dei er gløymt.
6  Både kjærleiken deira og hatet og æresykja er det slutt med for lenge sidan, og aldri meir fær dei hava noko med det som hender under soli.
7  So et då ditt brød med gleda og drikk med godt mod din vin! For Gud hev longe godkjent det du gjer.
8  Lat klædi dine stødt vera kvite, og lat det ikkje vanta olje på hovudet ditt!
9  Njot livet med ei kona som du elskar, alle dagar i ditt fåfengde liv, som Herren hev gjeve deg under soli, alle dine fåfengde dagar! For det er din lut i livet og i strevet ditt som du mødest med under soli.
10  Alt det di hand vinn gjera med di kraft, det skal du gjera! For det finst korkje arbeid eller klokskap eller kunnskap eller visdom i helheimen, som du gjeng til.
11  Framleides såg eg under soli at det ikkje er visst at dei lettføtte vinn i skeidet, eller at kjempone sigrar i striden, eller at dei vise kann få seg brød, eller at dei vituge kann vinna seg rikdom eller dei kloke manntekkje; for tid og lagnad møter dei alle.
12  For menneskja kjenner likso lite si tid som fiskane som vert fanga i ulukke-garnet, eller fuglane som vert fanga i snara; liksom dei vert mannsborni fanga i ustundi, når ho brått kjem yver dei.
13  I dette og såg eg visdom under soli, og stor tykte eg han var:
14  Det var ein liten by, og få folk hadde han. So kom det ein stor konge mot han og kringsette han og bygde store vollar mot han.
15  Men det fanst der i byen ein fatig vismann, og han berga byen med visdomen sin; og ikkje eit menneske hadde kome i hug denne fatige mannen.
16  Då sa eg: Visdom er betre enn styrke; men folk vanvyrder fatigmanns visdom, og dei høyrer ikkje på det han segjer.
17  Vismanna-ord som ein høyrer i ro, er betre enn hovdings rop millom dårar.
18  Visdom er betre enn våpen, men EIN syndar kann tyna mykje godt.
 
 
# Predikantens bok 10
1  Eiterflugor set illtev og æsing i salven åt salvelagaren; jamvel ein liten grand dårskap skjemmer ut ein mann som stend høgt i visdom og æra.
2  Vismanns hug vender til høgre, men dårehugen til vinstre*.
3  Og kvar helst dåren gjeng, tryt vitet hans, og han segjer frå til alle at han er ein dåre.
4  Um hovdings vreide reiser seg mot deg, so gakk ikkje frå din post! For spaklynde hindrar store synder.
5  Det er ein vond ting som eg hev set under soli - eit mistak som kjem frå makthavaren:
6  Dårskapen sit i høge sessar, og storfolk lyt sitja lågt.
7  Eg hev set trælar på hesteryggen og hovdingar ganga på sin fot som trælar.
8  Den som grev ei grav, kann stupa nedi, og den som riv eit gjerde, kann ormen stinga.
9  Den som bryt stein, kann få mein av det; den som høgg ved, kann koma ut i fåre.
10  Når øksi er ukvass, og han ikkje hev slipt eggi, so lyt han bruka dess meir makt; men visdomen hev den fyremunen at han gjer alt på rette måten.
11  Når ormen sting fyrr ein fær mana, hev manaren inkje gagn av kunsti si.
12  Ord av vismanns munn er ljuvlege, men lippone på dåren tyner honom sjølv.
13  Dei fyrste ordi i hans munn er dårskap, og røda endar i fårleg vitløysa.
14  Dåren talar mange ord, endå ingen mann veit kva som skal henda, og kven kann segja han kva som skal henda etter hans tid?
15  Dåren trøytnar av strevet sitt, han som ikkje ein gong veit vegen til byen.
16  Usælt er du land som hev eit barn til konge, og fyrstar som held etarlag um morgonen.
17  Sælt er du land som hev ein adelboren konge, og fyrstar som held sine mål i sømeleg tid, på kara vis og ikkje med fyll!
18  Når latskapen råder, sig bjelkane ned, og let ein hendene hanga, dryp det inn i huset.
19  Til gaman held dei* gjestebod, og vinen legg gleda yver livet; alt i hop fær dei for pengar.
20  Ikkje ein gong i tankane må du banna kongen, og ikkje ein gong i ditt sengrom må du banna den rike; for fuglane i lufti ber ljoden burt, og dei fløygde fortel kva du hev sagt.
 
 
# Predikantens bok 11
1  Send brødet ditt burt yver vatnet; for med tidi finn du det att.
2  Skift ut til sju, ja til åtte; for du veit ikkje kva ulukka som kann henda på jordi.
3  Når skyene vert fulle av regn, tømer dei det ut på jordi, og dett eit tre, mot sud eller mot nord, so vert det liggjande der som det datt.
4  Den som stødt aktar på vinden, kjem ikkje til å så, og den som stødt ser på skyene, kjem ikkje til å hausta.
5  Likso lite som du veit kva veg vinden fer, eller korleis beini vert til i livet åt barnkona, likso lite veit du kva Gud vil gjera, han som gjer det alt i hop.
6  Så ditt sæde um morgonen, og lat ikkje handi di kvila i kveldingi; for du veit ikkje kva som vil lukkast, det eine eller det andre, eller um båe måtar er gode.
7  Ljuvleg er ljoset, og det er godt for augo å få sjå soli.
8  For um ein mann lever mange år, so skal han gleda seg i dei alle og koma i hug dei myrke dagar; for dei vert mange. Alt som koma skal, er fåfengd.
9  Gled deg, du ungdom, medan du er ung, ver godt i laget i ungdomsåri, og far dei vegar som hugen vil, og fylg det som lokkar auga! Men det skal du vita at for alt dette vil Gud draga deg til doms.
10  Få gremmelse ut or hugen din, haldt alt vondt burte frå lekamen! For ungdom og morgonrode er fåfengd.
 
 
# Predikantens bok 12
1  Tenk på din skapar i ungdomsdagane, fyrr dei vonde dagane kjem, og det lid til dei åri då du lyt segja: Eg likar dei ikkje,
2  fyrr soli og ljoset og månen og stjernone myrkjest, og skyene kjem att etter regnet -
3  den tid då hus-vaktarane skjelv, og dei sterke mennene krøkjest, og dei som mel på kverni, sluttar med arbeidet, av di dei hev vorte for få, og dei som ser ut gjenom gluggane, dimmest*,
4  og båe gatedørene vert stengde, medan kvernduren spaknar og ikkje stig høgre enn til sporvekvitring, og alle songmøyane vert lågmælte,
5  då ein og er redd for kvar bakke, og skremslor lurer på vegen, og mandeltreet blømer, og grashoppen karar seg fram, og kapersbæret dovnar; for menneskja fer til sitt æve-hus, og gråtarane gjeng alt og ventar på gata -
6  fyrr sylvsnori slitnar og gullskåli gjeng sund, og krukka brotnar attmed kjelda, og hjulet vert knasa og dett ned i brunnen,
7  og moldi fer i jordi att og vert som fyrr ho var, og åndi gjeng attende til Gud, som gav henne.
8  Berre ideleg fåfengd, segjer preikaren; alt er fåfengd.
9  Elles er å segja at preikaren var ein vismann, og at han og lærde folket kunnskap og grunda og granska; han laga mange ordtøke.
10  Preikaren freista å finna fagre ord, og uppskrive er her slikt som rett er, sanningsord.
11  Ord av vismenner er som broddar, og fyndord i samling sit fast som naglar; dei er gåva frå ein og same hyrdingen*.
12  Og elles, son min, lat deg vara åt! Det er ingen ende på all bokskrivingi, og mykje gransking armar ut kroppen.
13  Endelykti er dette, når du hev høyrt alt: Ottast Gud og haldt hans bod! For det bør alle menneske gjera.
14  For kvar gjerning vil Gud føra fram for domen yver alt det som løynt er, anten det so er godt eller vondt.
 
 
# Salomos høysang 1
1  Høgsongen av Salomo.
2  Han kysse meg med kyssar av sin munn! For din kjærleik er betre enn vin.
3  Dine salvar angar so ljuvleg, ein utrend salve er ditt namn; difor held møyane av deg.
4  Drag meg! Me vil springa etter deg. Kongen hev ført meg inn i sine kovar; me vil fegnast og frygdast i deg, me vil prisa din kjærleik meir enn vin; Med rette elskar dei deg.
5  Eg er svart, men like vel ven, de Jerusalems døtter, som Kedars tjeldbuer, som Salomos tjeldteppe.
6  Sjå ikkje på meg, av di eg er so svart, av di soli hev brent meg so! Sønene åt mor mi harmast på meg, dei sette meg til vingardsvaktar; min eigen vingard hev eg ikkje vakta.
7  Seg meg, du som mi sjel elskar: Kvar gjæter du no? Kvar held du middagskvild? For kvi skal eg ganga som ei kvinna med slør attmed hjordene åt felagane dine?
8  Veit du det ikkje, du fagraste av kvinnor, so fylg berre faret etter hjordi og gjæt dine kje burtmed hyrdingbuene!
9  Med gangarane for Faraos vogner liknar eg deg, min hugnad.
10  Vene er dine lekkjeprydde vangar, din hals med perleradene.
11  Lekkjor av gull skal me laga åt deg med sylvprikkar på.
12  Alt medan kongen sat med sitt bord, gav min narde sin ange.
13  Venen min er meg ei myrrakula, som ligg innved barmen min.
14  Venen min er meg ei cyperdruva i En-Gedis vingardar.
15  Kor fager du er, min hugnad, kor fager du er! Dine augo er duvor.
16  Å, kor du er fager, min ven, kor du er ljuvleg! Og vårt lægje er grønt.
17  Sedrar er bjelkane i vårt hus, cypressar er vår tavlute himling.
 
 
# Salomos høysang 2
1  Engblom frå Saron er eg, ei lilja frå dalane.
2  Ja, som ei lilja millom klunger, so er min hugnad millom møyar.
3  Som ein apal millom trei i skogen, so er min ven millom sveinar; i skuggen hans hev eg å hug å sitja, og frukti er søt for min gom.
4  Inn i vinhuset hev han ført meg, og hans merke yver meg er kjærleik.
5  Styrk meg med druvekakor, kveik meg med eple! For eg er sjuk av kjærleik.
6  Hans vinstre hand er under mitt hovud, med den høgre femner han meg.
7  Eg naudbed dykk, Jerusalems døtter, ved rådyri eller ved hindane i marki, at de ikkje vekkjer og ikkje eggjer kjærleiken, fyrr sjølv han so vil!
8  Høyr, der er min ven. Sjå der, han kjem springande yver fjelli, hoppande yver haugane.
9  Venen min likjest eit rådyr, ein unghjort svipar han på. Sjå der, no stend han bak veggen vår; han glytter gjenom gluggen, ser inn gjenom rimane.
10  Min ven tek til ords og segjer til meg: Statt upp, min hugnad, du mi fagre, og kom ut!
11  For sjå, no er vinteren slutt, regnet hev kvorve burt;
12  Blomane sprett i landet, songtidi er det no, og turtelduva kurrar i vårt land;
13  fiketre-frukti tek til å raudna, og blomen på vintrei angar. Statt upp og kom, min hugnad, du mi fagre, å kom!
14  Du mi duva i bergskardi, i livd under fjellveggen! Lat meg sjå din skapnad, lat meg høyra ditt mål! For ditt mål er so blidt og din skapnad so fager.
15  Fanga revane for oss, dei små revane som herjar i vingardane! For no stend våre vingardar i bløming.
16  Min ven er min, og eg er hans, han som gjæter millom liljor.
17  Innan dagen vert sval og skuggane flyr, kom att, min ven, lik eit rådyr eller den unge hjorten i skardute fjell.
 
 
# Salomos høysang 3
1  På lægjet leita eg um natti etter han som leikar i min hug; eg leita, men fann han ikkje.
2  [Då sa eg:] Eg vil upp og sviva kring i byen, på gatone og på torgi; eg vil leita etter han som leikar i min hug. Eg leita, men fann han ikkje.
3  Eg møtte vaktarane, som sviv ikring i byen. [Eg sa til dei:] Hev de set han som leikar i min hug?
4  Eg hadde ikkje fyrr gjenge frå dei, fyrr eg fann han som leikar i min hug. Eg tok fat på han og eg slepper han ikkje fyrr eg fær han inn i huset åt mor mi, i koven hennar som åtte meg.
5  Eg naudbed dykk, de Jerusalems døtter, ved rådyri eller ved hindane i marki, at de ikkje vekkjer og ikkje eggjer kjærleiken, fyrr sjølv han so vil!
6  Kven er ho som kjem upp frå øydemarki, som var det røykstolpar, umfløymd av angande myrra og røykjelse, av alle slag kræmar-kryddor?
7  Sjå, her er Salomos seng med seksti kjempor ikring, av Israels herkjempor.
8  Alle er væpna med sverd, er røynde i hermanns-yrket. Kvar ein ber sverdet ved lend til vern imot fårar um natti.
9  Ei bereseng laga kong Salomo seg av Libanons tre.
10  Stolpane laga han av sylv, ryggstøi av gull, puta av purpurraudt ty. Inni er ho i kjærleik prydd av Jerusalems døtter.
11  De Sions døtter, gakk ut og sjå på kong Salomo med kruna som mor hans hev krynt han med på hans brudlaupsdag, på hans hjarte-fagnads dag.
 
 
# Salomos høysang 4
1  Kor fager du er, min hugnad, kor fager du er! Dine augo er duvor bak sløret ditt; håret ditt er som ein geiteflokk som lægrar seg nedetter Gilead-fjellet.
2  Dine tenner er som ein flokk med nyklypte sauer, nett komne or lauget; tvillingar hev dei alle, og ingen av dei er utan lamb.
3  Dine lippor er som ei skarlaksnor, og munnen er ljuvleg; som eit granateple-brot er din tinning bak sløret ditt.
4  Din hals er som Davids-tårnet, bygt til våpenhus; tusund skjoldar heng på det, alle skjoldar åt kjempone.
5  Barmen er som tvo rådyrkalvar, tvillingar til eit rådyr, som beiter millom liljor.
6  Når dagen vert sval og skuggane flyr, vil eg ganga til Myrra-åsen og Røykjelses-haugen.
7  Alt er fagert ved deg, min hugnad, det finst ikkje lyte på deg.
8  Kom med meg frå Libanon, brur, kom med meg frå Libanon! Skoda ut frå Amanas tind, frå toppen av Senir og Hermon, frå løveheimar, frå panterfjell.
9  Du hev teke min hug, mi syster, mi brur! Du hev teke min hug med eit einaste augnekast, med ei av lekkjone um din hals.
10  Kor din kjærleik er fager, mi syster, mi brur! Kor mykje betre din kjærleik er enn vin, og angen av dine salvar enn alle angande urter!
11  Av honning dryp dine lippor, mi brur. Honning og mjølk er under di tunga, og angen av klædi dine som angen av Libanon.
12  Ein avstengd hage er mi syster, mi brur, ei avstengd olla, ei forsigla kjelda.
13  Du skyt upp som ein park av granattre med gildaste frukt, av cyperbuskor og nardeblom,
14  med narde og safran, kalmus og kanel og angetre av alle slag, myrra og aloëtre og alle dei beste angande urter.
15  Ei kjelda i hagane er du, ein brunn med levande vatn og bekker frå Libanon.
16  Vakna, nordanvind, og kom, du sunnanvind! Blås gjenom hagen min, so angen fær strøyma! Gjev min ven vilde koma til hagen sin og eta hans ovgilde frukt!
 
 
# Salomos høysang 5
1  Eg er komen til min hage, mi syster, mi brur! Eg hev plukka min myrra og min balsam, eg hev ete mi honningkaka og min honning, eg hev drukke min vin og mi mjølk. Et, de lagsbrør og drikk! Drikk og vert fjåge, mine vener!
2  Eg søv, men mitt hjarta vaker; då høyrer målet åt venen min - han bankar på; Lat upp for meg, du mi syster, min hugnad, mi duva, du reine! For mitt hovud er fullt av dogg, mine lokkar av natte-dropar.
3  [Eg sa:] Eg hev teke av meg kjolen, skal eg klæda på meg att? Eg hev tvege mine føter, skal eg sulka dei til att?
4  Min ven rette handi inn gjenom luka; då kløkktest mitt hjarta for hans skuld.
5  Eg reis upp, vilde opna for venen min; det draup myrra av hendene mine, av fingrane rennande myrra som vætte handtaket på låset.
6  So opna eg døri for min ven, men min ven hadde gjenge sin veg. Mi sjel var frå seg for ordi hans. Eg leita etter han, men fann han ikkje; eg ropa på han, men han gav ikkje svar.
7  Då møtte eg vaktmennene som sveiv ikring i byen, dei slo meg, dei gav meg sår; dei tok sløret i frå meg, vaktarane på murane.
8  Eg naudbed dykk, de Jerusalems døtter! Um de finn min ven, kva skal de då segja han? - At eg er sjuk av kjærleik.
9  Kva er din ven framom andre vener, du fagraste av kvinnor, kva er din ven framum andre vener, sidan du naudbed oss so?
10  Min ven er ljosleitt og raud, utmerkt framum ti tusund.
11  Hans hovud er som det skiraste gull; hans lokkar er krusa, svarte som ramnen.
12  Augo er som duvor attmed rennande bekker; dei laugar seg i mjølk, dei kviler i si råma.
13  Kinni er som angande blomesenger, der kryddeurter veks; lippone er som liljor, dei dryp av rennande myrra.
14  Hans hender er gullringar, sette med krysolitar, midja eit kunstverk av filsbein, prydt med safirar.
15  Hans føter er marmorstolpar på stettar av finaste gull; som Libanon er hans skapnad, herleg som sedrane.
16  Hans gom er søt, og hugnad er heile han. Slik er venen og felagen min, de Jerusalems døtter.
 
 
# Salomos høysang 6
1  Kvar helst er venen din gjengen, du fagraste av kvinnor, kvar helst hev din ven teke vegen, so me kann leita etter han med deg?
2  Min ven gjekk ned til hagen sin, til dei angande blomesenger, vilde gjæta i hagane og sanka liljor.
3  Min ven er min, og eg er hans, han som gjæter millom liljor.
4  Du er fager som Tirsa*, min hugnad, ljuvleg som Jerusalem, ageleg som herar med sine merke.
5  Snu augo dine frå meg, for dei gjer meg redd! Håret ditt er som ein geiteflokk som lægrar seg nedetter Gilead.
6  Dine tenner er som ein flokk med sauer, nett komne or lauget; tvillingar hev dei alle, og ingen av dei er utan lamb.
7  Som ei granateple-brot er din tinning bak sløret ditt.
8  Seksti dronningar hev eg og åtti fylgjekonor og av møyar ein endelaus lyd.
9  Men berre ei er mi duva, mi reine, einaste barnet til mor, gullbarnet hennar som åtte henne; møyar såg henne og sælka henne, dronningar og fylgjekonor hyllte henne.
10  Kven er ho som strålar fram som morgonroden, fager som månen, skir som soli, ageleg som ein herar med sine merke?
11  Eg gjekk ned i natehagen, vilde sjå kor det grønkast i dalen, vilde sjå um vintreet spratt, um granatepletrei bar blom.
12  Eg visste ikkje av fyrr hugen drog meg og sette meg upp på mitt gjæve folks vogner.
13  Å snu deg, snu deg, Sulammit! Snu deg, snu deg, so me fær sjå på deg! - Kva vil de sjå på Sulammit? - Ein dans som i Mahana'im!
 
 
# Salomos høysang 7
1  Kor fagert du skrid fram i dine sko, du hovdingdotter! Dine lender er bogne som ei sylgja, smidd av ei kunstnarhand.
2  Fanget ditt er som runde staupet; gjev det aldri må vanta vin! Midja er som ein kveitehaug med liljor ikring.
3  Barmen er som tvo rådyrkalvar, tvillingar til ei rådyr.
4  Halsen din er som filsbeinstårnet, augo som Hesbons tjørner ved Bat-rabbims port, nasen som Libanon-tårnet, som skodar ut mot Damaskus.
5  Hovudet ris liksom Karmel, hårflaumen er som purpur; kongen er fanga i dine lokkar.
6  Kor fager, kor ljuvleg du er, du kjærleiks so hugnadsrik!
7  Rakvaksi er du som ei palma, og barmen din er som druvor.
8  Eg meiner eg stig upp i palmetreet, i greinene tek eg tak. Som druvor på vintreet vere din barm, din ande som angen av eple
9  og gomen som finaste vin! -* Den som glid lett ned for min ven, som fær lippone på sovande til å tala.
10  Eg høyrer venen min til, og til meg stend hans trå.
11  Kom, min ven, lat oss ganga ut på marki, lat oss vera i grendene natti yver!
12  Lat oss ganga i otta til vingardane, lat oss sjå um vintreet sprett, um blomane slær seg ut, um granattrei blømer! Der vil eg gjeva deg min kjærleik.
13  Rune-epli angar, og yver våre dører er alle slag gilde frukter, både nye og gamle. Min ven, eg hev gøymt dei til deg.
 
 
# Salomos høysang 8
1  Å, gjev du var som ein bror for meg, hadde soge brjostet åt mor mi! Um eg då fann deg der ute, so kysste eg deg, og ingen vanvyrde meg for det.
2  Eg leidde deg, førde deg til huset åt mor mi, og du skulde læra meg; eg skjenkte deg kryddevinen, safti av granattreet mitt.
3  Hans vinstre hand er under mitt hovud, med den høgre femner han meg.
4  Eg naudbed dykk, Jerusalems døtter! Kvi vil de vekkja, og kvi vil de eggja kjærleiken, fyrr han sjølv so vil?
5  Kven er ho som kjem upp frå øydemarki, studd til sin ven? Under apalen vekte eg deg; der var det mor di åtte deg, der fekk ho deg, ho som fødde deg.
6  Set meg til innsigle på ditt hjarta, til innsigle på din arm; for sterk som dauden er kjærleiken, strid som helheimen i si trå; han brenn som den logande eld, ein Herrens loge.
7  Kor store vatni er, dei kann ikkje sløkkja kjærleiken, og ingi elvar kann fløda yver han; um nokon vilde gjeva for kjærleiken alt det han hev i sitt hus, so vart han berre til narr.
8  Me hev ei liti syster, som endå ikkje hev barm. Kva skal me gjera med syster vår den tid ho fær belarar?
9  Er ho ein mur, byggjer me på han tindar av sylv; er ho ei dør, stengjer me henne med ein sederplanke.
10  Eg var ein mur, og min barm som tårni på den; då fekk han godhug for meg og gav meg fred.
11  Ein vingard hadde Salomo i Ba'al-Hamon, den vingarden gav han til vaktarar; kvar mann skulde gjeva tusund sekel sylv for frukti av han.
12  Yver min eigen vingard råder eg sjølv; dei tusund sekel er dine, Salomo, tvo hundrad er deira som vaktar frukti.
13  Du som bur inni hagane! Vener lyder på di røyst; lat meg høyra henne!
14  Fly, du min ven! Ver som eit rådyr, som den unge hjorten på fjell med angande urter!
 
 
# Profeten Jesaja 1
1  Dette er dei syner som Esaias, son åt Amos, fekk um Juda og Jerusalem i dei dagane då Ussias, Jotam, Akas og Esekias var kongar i Juda.
2  Høyr, de himlar, og lyd etter, du jord! For Herren talar: Born hev eg ale og fostra, men dei hev falle frå meg.
3  Ein ukse kjenner eigarmannen sin, og eit asen krubba åt herren sin; Israel kjenner inkje, mitt folk er skynar inkje.
4  Usælt det syndige folket, det skuldtyngde folket, eit elde av illgjerdsmenner, rangsnudde born! Dei hev vraka Herren, vanvyrdt Israels Heilage og snutt ryggen til han.
5  Kvi vil de hava endå meir hogg? Kvi held de ved med fråfallet dykkar? Kvart hovud er sårt, og kvart hjarta er sjukt.
6  Frå hovud til hæl finst det ikkje noko heilt, berre flengjor og flerror og nyhogne sår, som ikkje er reinsa og ikkje umbundne og ikkje mykte med olje.
7  Landet dykkar er ei øydemark, byane dykkar er brende; jordi dykkar et framande upp framfor augo på dykk, og alt ligg i øyde, som når framande hev herja.
8  Berre Sions dotter er att som ei lauvhytta i ein vingard, som eit vaktarskjol på ei agurkmark, som ein kringsett by.
9  Hadde ikkje Herren, allhers Gud, unnt oss ein liten leivning, då var me som Sodoma, me såg ut som Gomorra.
10  Høyr Herrens ord, de Sodoma-fyrstar! Lyd etter vår Guds lov, du Gomorra-folk!
11  Kva skal eg med alle slaktofferi dykkar? segjer Herren; eg er mett av brennoffer av verar og av gjødkalvefeitt, og blod av uksar og lamb og bukkar hev eg ikkje hug på.
12  Når de kjem og vil syna dykk for mi åsyn, kven hev då kravt det av dykk at de skal trakka ned mine fyregardar?
13  Ber ikkje fram fleire fåfengelege matoffer! Angen av dei er ein styggedom for meg. Nymåne og sabbat, høgtidsstemma - høgtid og urett i hop, det toler eg ikkje.
14  Dykkar nymånar og høgtider hatar mi sjel, dei hev vorte meg ei byrd; eg er trøytt av å bera dei.
15  Og når de retter ut hendene dykkar, gøymer eg augo mine for dykk; kor mykje de bed, so høyrer eg ikkje; hendene dykkar er fulle av blod.
16  Tvætta dykk, reinsa dykk, få dykkar vonde åtferd burt frå augo mine, haldt upp med å gjera det som vondt er!
17  Lær å gjera godt, legg vinn på det som rett er, vis valdsmannen på rett veg, hjelp den farlause til retten hans, før saki åt enkja!
18  Kom og lat oss føra sak med einannan, segjer Herren; um syndene dykkar er som purpur, so skal dei verta kvite som snø; um dei er raude som skarlak, so skal dei verta som den kvite ull.
19  Er de viljuge og lyder, so skal de få eta det gode i landet,
20  men er de uviljuge og trassige, so skal sverdet eta dykk upp; for Herrens munn hev tala.
21  Kor ho hev vorte ei skjøkja, den trufaste byen! Full av rett var han, rettferd budde der inne, og no - mordarar!
22  Sylvet ditt hev vorte til slagg, vinen din er blanda med vatn;
23  dine styresmenner er upprørsmenner og held lag med tjuvar; alle so elskar dei mutor og jagar etter gåvor; den farlause hjelper dei ikkje til retten hans, og saki åt enkja hev dei ikkje umsut for.
24  Difor segjer Herren, Israels Gud, allhers Gud, Israels Veldige: Ve! Eg vil sløkkja harmen min på mine uvener og taka hemn yver fiendane mine.
25  Og eg vil taka meg av deg att og reinsa ut ditt slagg som med lutsalt og skilja ut alt ditt bly.
26  Og eg vil atter gjeva deg slike domarar som i fyrstningi og slike rådsherrar som du hadde fyrr; sidan skal du heita rettferds-byen, ein trufast by.
27  Ved rett skal Sion verta utløyst, og ved rettferd dei som umvender seg der.
28  Men undergang skal råma alle illgjerdsmenner og syndarar, og dei som vender seg frå Herren, skal ganga til grunns;
29  for dei skal få skam av dei eikene som er dykkar hugnad, og de skal standa til skammar med dei hagane som de held so gjæve;
30  for de skal verta som ei eik med vise lauv og som ein hage utan vatn.
31  Og den sterke skal verta til stry, og hans verk til ein gneiste, og dei skal brenna båe til saman, og ingen sløkkjer.
 
 
# Profeten Jesaja 2
1  Det ordet som Esaias, son åt Amos, fekk i ei syn um Juda og Jerusalem:
2  Og det skal verta so i dei siste dagar*, at det fjellet der Herrens hus stend, skal vera grunnfest på toppen av fjelli og lyfta seg høgt yver alle haugane, og alle heidningfolki skal strøyma dit.
3  Og mange folkeslag skal ganga av stad og segja: Kom, lat oss fara upp til Herrens fjell, til huset åt Jakobs Gud, so han kann læra oss sine vegar, og me ferdast på hans stigar! For frå Sion skal lovlæra ganga ut, og Herrens ord frå Jerusalem.
4  Og han skal døma millom heidningfolki og skifta rett for mange folkeslag. Då skal dei smida sverdi sine um til hakkor og spjoti sine til hageknivar; folk skal ikkje lenger lyfta sverd mot folk, og dei skal ikkje lenger temja seg upp til krigsferd.
5  Jakobs ætt! Kom, lat oss ferdast i Herrens ljos!
6  For du hev støytt frå deg folket ditt, Jakobs ætt, for di dei er fulle av trolldom frå Auster-land og fer med spåkunster som filistarane, og folk av framand ætt dreg dei inn i landet i flokketal.
7  Landet deira vart fullt av sylv og gull, og det er ingen ende på eignelutene der; landet deira vart fullt av hestar, og det er ingen ende på vognene;
8  landet deira vart fullt av avgudar: dei fell på kne for verk av sine eigne hender, for det som deira eigne fingrar hev gjort.
9  Og menneskja vert bøygd, og mannen mykt - tilgjev dei ikkje!
10  Fly inn i fjellet og gøym deg i jordi for Herrens redsla, for hans høgvelde og herlegdom!
11  Menneskja lyt slå ned sine stolte augo, og mannsens stormod vert bøygt, og einast Herren stend høg på den dagen.
12  For Herren, allhers Gud, hev sett ein dag til dom yver alt det kaute og keike og yver alt det som ris i veret, so det vert lite og lågt,
13  både yver alle sedrar på Libanon, dei høge og stolte, og yver alle Basan-eikene,
14  yver alle høge fjell og alle stolte høgder,
15  yver alle høge tårn og alle faste murar,
16  yver alle Tarsis-skip og yver alt som er fagert å skoda.
17  Då vert ovmodet i menneskja bøygt, og mannsens stormod mykt, og einast Herren stend høg på den dagen.
18  Og avgudane - med dei er det ute for ollo.
19  Og folk skal fly inn i hellerar og jordholor for Herrens redsla og for hans høgvelde og herlegdom, når han reiser seg og skræmer jordi.
20  På den dagen skal menneski kasta for moldvarpar og skinnvengjor gudane sine av sylv og gull, som dei hev gjort seg til å falla på kne for,
21  og dei skal fly inn i fjellskortor og djuv for Herrens redsla og for hans høgvelde og herlegdom, når han reiser seg og vil skræma jordi.
22  So set då ikkje lenger dykkar lit til menneskja, som berre hev ein pust i nosi si! Kva er ho å bry seg um?
 
 
# Profeten Jesaja 3
1  For sjå, Herren, Israels Gud, allhers Gud, tek burt frå Jerusalem og Juda studnad og stav, kvar studnad av brød og kvar studnad av vatn,
2  kjempa og stridsmann, domar og profet, spåmann og styresmann,
3  femtimanns-førar og kvar høgvyrd mann, rådsherre og handverksmeister og trollkunnig mann.
4  Og eg skal setja born til styrarar yver dei, og gutehått skal råda yver dei.
5  I folket skal den eine trælka den andre, kvar mann sin næste; guten skal setja seg upp imot den gamle, fanten mot fagnamannen.
6  Når då ein mann tek fat på ein annan i huset åt far hans og segjer: Du hev ei kåpa, du skal vera styraren vår, og denne ruinen* skal du hava velde yver,
7  då skal han svara so: Eg vil ikkje vera lækjar, og i mitt hus er korkje brød eller klæde; de skal ikkje setja meg til styrar yver folket.
8  For Jerusalem snåvar, og Juda fell, av di dei i ord og gjerd stend Herren imot, dei trassar hans herlegdoms augo.
9  Sjølve andletssvipen deira vitnar imot dei, og liksom folket i Sodoma talar dei utan dulsmål um syndi si; usæle sjelene deira, for dei valdar seg sjølve ulukka!
10  Seg um den rettferdige at det gjeng han godt! For han skal njota frukti av sine gjerningar.
11  Usæl den ugudlege! Han gjeng det ille, og det hans hender hev gjort, skal verta gjort mot han sjølv.
12  Styrarane yver mitt folk er born, og kvinnor råder yver det. Mitt folk! Førarane dine fører deg vilt, og den vegen du skal fara, hev dei øydelagt.
13  Herren stig fram og vil føra sak, han stend og vil døma folki.
14  Herren held rettargang med sitt folks styresmenner og hovdingar: De hev gnege vingarden snaud! De hev ran frå fatigfolk i husi dykkar!
15  Korleis kann de trakka ned mitt folk og knasa dei fatige? segjer Herren, Israels Gud, allhers Gud.
16  Og Herren sa: Av di Sions døtter briskar seg og gjeng med bratt nakke og spelar med augo, og gjeng og trippar og ringlar med fotringane sine,
17  so skal Herren gjera kruna skurvut på Sions døtter, og Herren skal nækja deira blygsla.
18  På den dagen tek Herren frå dei all stasen deira: Fotringane og solene* og halvmånane**,
19  øyredobbone og armbandi og sløri,
20  hovudpryda og fotkjedone og belti og lukteflaskone og amulettane,
21  signetringane og naseringane,
22  høgtidsbunadene og kåpone og kasteplaggi og pungane,
23  speglane* og dei fine serkene og huvone og florsløri.
24  Og det skal verta illtev i staden for balsam, reip i staden for belte, fleinskalle i staden for krusa krullor, trong sekk i staden for vid kåpa og svidmerke i staden for venleik.
25  Mennene dine skal falla for sverd, og kjempone dine i striden.
26  Og portane hennar* græt og læt, og snaudplundra sit ho på marki.
 
 
# Profeten Jesaja 4
1  Og på den dagen skal sju kvinnor triva i ein og same mann og segja: Me vil sjølve både føda og klæda oss, berre me fær bera namnet ditt! Tak burt vanæra vår!
2  På den dagen skal Herrens renning vera til pryda og herlegdom, og landsens frukt gild og fager for dei undankomne av Israel.
3  Og det skal vera soleis, at den som vert att på Sion og etterleivd i Jerusalem, han skal kallast heilag, kvar og ein som er innskriven til livet i Jerusalem -
4  når Herren fær tvætta av ureinska hjå Sions døtter og skylt blodskuldi ut or Jerusalem med doms-ande og reinsings-ande.
5  Og yver kvar stad på Sions-fjellet og yver møtelydane der skal Herren skapa ei sky og ein røyk um dagen og skinet av ein logande eld um natti; for yver alt som er herleg, er det eit tjeld.
6  Og ei hytta skal vera til skugge mot dagsens hete og til livd og skjol mot uver og regn.
 
 
# Profeten Jesaja 5
1  Eg vil syngja um min ven, syngja songen åt min ven um hans vingard. Min ven hadde ein vingard på ein grøderik haug.
2  Han hakka han upp og reinsa han for stein og sette gode vintre der; han bygde eit tårn midt i han og hogg attpå ei vinpersa. So venta han seg ein haust av gode druvor, men fekk berre villbær.
3  Og no, de Jerusalems-buar og Juda-menner, døm millom meg og min vingard!
4  Kva meir var det å gjera med min vingard enn det eg hev gjort? Kvi bar han villbær når eg venta meg gode druvor?
5  So vil eg då kunngjera dykk kva eg etlar meg til å gjera med vingarden min: Eg vil taka burt gjerdet, so han vert avbeitt, brjota ned muren, so han vert nedtrakka.
6  Eg vil gjera han til ei øydemark; han skal aldri verta kvista eller graven, so han gror full av torn og tistel, og skyene vil eg bjoda at dei ikkje skal senda regn yver han.
7  For vingarden åt Herren, allhers Gud, er Israels hus, og Juda-mennene hans kjæraste plantning; og han venta rett, men ser blodspille, han venta rettferd, men høyrer skrik.
8  Usæle de som legg hus til hus og åker til åker, til dess det inkje meir rom finst, so de vert buande åleine i landet!
9  Frå Herren, allhers Gud, kling det i øyro mine: Sanneleg, mange hus skal verta aude, store og gode hus skal standa tome;
10  for ein vingard på ti dagars plogland skal berre gjeva av seg ein bat*, og ein homer utsæde berre ein efa**.
11  Usæle dei som er tidleg uppe og hastar til sterk drykk og sit utetter natti eldraude av vin!
12  Citar og harpa og trumma og fløyta og vin hev dei i drikkelagi sine; men Herrens verk ser dei ikkje, og det hans hender hev gjort, hev dei ikkje auga for.
13  Difor lyt folket mitt fara i utlægd fyrr det varast, stormennene lid hunger, og den ståkande hopen ormektast av torste.
14  Difor vert helheimen dess meir grådig og spilar upp sitt gap umåteleg, og ned sturtar dei store i byen og hopen som ståkar og bråkar, og alle som hev gaman der.
15  Då vert menneskja bøygt, og mannen mykt, og dei ovmodige lyt slå augo ned.
16  Men Herren, allhers Gud, vert høg ved domen, og den heilage Gud syner seg heilag ved rettferd.
17  Og lamb skal beita der som på si eigi mark, og jordi åt rikmennene* ligg aud og vert avbeitt av framande.
18  Usæle dei som dreg fram misgjerningi med lygnetog og syndi liksom med vognreip,
19  dei som segjer: Lat han hasta og skunda seg med verket sitt, so me kann få sjå det! Lat Israels Heilage fullføra si rådgjerd, so me kann få kjenna henne!
20  Usæle dei som kallar det vonde godt og det gode vondt, dei som gjer myrker til ljos og ljos til myrker, dei som gjer beiskt til søtt og søtt til beiskt!
21  Usæle dei som er vise i sine eigne augo og kloke i sine eigne tankar!
22  Usæle dei som er kjempor til å drikka vin og djerve karar til å blanda sterk drykk,
23  dei som gjev den skuldige rett for gåvor skuld og tek retten frå dei rettferdige!
24  Difor, liksom elden øyder halm, og høy skrøkk saman i logen, soleis skal roti deira rotna, og blomen føykjast burt som dust, for di dei hev vraka lovi åt Herren, allhers Gud, og vanvyrdt ordet åt Israels Heilage.
25  Difor logar Herrens vreide upp imot folket hans, og han retter handi ut imot det og slær det, so fjelli skjelv, og liki ligg som sorp og saur på gatone. Men med alt dette vender vreiden hans ikkje att, og endå retter han ut handi.
26  Og han reiser eit hermerke for heidningfolki langt burte og blistrar fienden hit frå enden av jordi*; og sjå, snart og snøgt kjem han.
27  Det finst ingen der som er trøytt eller snåvar, ingen som blundar eller søv; beltet um livet losnar ikkje, og ingi skoreim slitnar.
28  Pilene åt fienden er kvasse, og bogane hans er alle spente; hovane på hestane er som flint, og vognhjuli hans likjest stormen.
29  Buringi hans er som løve-buring, han burar som ungløvone; grylande grip han sitt rov og ber det burt, og det er ingen som bergar.
30  Det durar inn yver det* på den dagen som når havet durar; og skodar ein på jordi, so er det myrker. Trengsla og ljos! Det vert myrkt på den skylagde himmelen**.
 
 
# Profeten Jesaja 6
1  Det året då kong Ussias døydde, såg eg Herren sitja på ein høg, høg kongsstol, og slepet på kåpa hans fyllte templet.
2  Serafar stod ikring han. Kvar av dei hadde seks venger; med tvo gøymde dei andleti sine, med tvo gøymde dei føtene, og med tvo flaug dei.
3  Og den eine ropa til den andre og sa: Heilag, heilag, heilag er Herren allhers Gud; all jordi er full av hans herlegdom.
4  Dørstokk-postane riste når ropet ljoma, og huset vart fyllt med røyk.
5  Då sa eg: Usæl er eg! No er ute med meg; for eg er ein mann med ureine lippor, og eg bur millom eit folk med ureine lippor, og augo mine hev set Kongen, Herren, allhers Gud.
6  Då flaug ein av serafane burt til meg; han hadde i handi ein gloande stein, som han med ei tong hadde teke på altaret.
7  Med den rørde han ved munnen min, og so sa han: Sjå, denne hev rørt ved lippone dine; no er di misgjerd burte, og di synd er sona.
8  Då høyrde eg Herren tala og sa: Kven skal eg senda, og kven vil vera vår bodberar? Då sa eg: Sjå her er eg, send meg!
9  Og han sa: Gakk av stad og seg til dette folket: Høyr og høyr, men håtta ikkje! Sjå og sjå, men skyna ikkje!
10  Gjer hjarta hardt på dette folket, gjer øyro dauvhøyrde og klin augo att, so det ikkje ser med augo eller høyrer med øyro eller skynar med hjarta, og vender um og vert lækt.
11  Då spurde eg: Kor lenge, Herre? Han sa: Til dess byane ligg aude og folketome, og husi stend utan folk, og landet ligg att som ei øydemark.
12  Og Herren skal driva folket langt burt, og det vert ovleg audt i landet.
13  Og finst det endå att ein tiandepart i det, so skal den og øydast ut. Men liksom det vert ein stuv att av terebinta og eiki når ein feller dei, so skal eit heilagt sæde vera den stuven som vert att av folket.
 
 
# Profeten Jesaja 7
1  I dei dagane då Akas, son åt Jotam og soneson åt Ussias, var konge i Juda, gjorde Resin, kongen i Syria, og Pekah Remaljason, Israels-kongen, ei herferd mot Jerusalem; men han* kunde ikkje koma til med noko åtak.
2  Og då det vart meldt til Davids hus at syrarane hadde lægra seg i Efra'im, so skalv hjarta hans og hjarta åt folket hans, liksom tre i skogen skjelv i vinden.
3  Men Herren sa til Esaias: Gakk av stad, du og Sjear Jasjub*, son din, og møt Akas ved enden av vassleidingi frå Øvredammen, attmed ålmannvegen til Vaskarvollen,
4  og seg til han: Tak deg vel i vare og hald deg i ro! Ottast ikkje og ver ikkje hugfallen for desse tvo rjukande brand-molane, for blodsinnet åt Resin og Syria og Remaljasonen!
5  Etter di Syria med Efra'im og Remaljasonen hev lagt upp meinråder mot deg og sagt:
6  Me vil fara upp imot Juda og skjota det støkk i bringa og hertaka det og setja Tabe'elssonen til konge der -
7  difor segjer Herren, Israels Gud: Det skal ikkje lukkast, det skal ikkje henda.
8  For hovudet åt Syria er Damaskus, og hovudet åt Damaskus er Resin, og um fem og seksti år skal det vera ute med Efra'im, so det ikkje meir er eit folk.
9  Og Efra'ims hovud er Samaria, og hovudet åt Samaria er Remaljasonen. Vil de ikkje tru, skal de ikkje trygt få bu.
10  Og Herren heldt ved og tala til Akas og sa:
11  Krev deg eit teikn av Herren din Gud! Krev det nede i djupet eller uppe i høgdi!
12  Men Akas svara: Eg vil ikkje krevja noko, eg vil ikkje freista Herren.
13  Då sa han: So høyr då, du Davids hus: Er det dykk ikkje nok at de møder menneske, sidan de møder min Gud* og?
14  So skal då Herren sjølv gjeva dykk eit teikn: Sjå, møyi vert med barn og føder ein son, og ho kallar han Immanuel*.
15  Sur mjølk og honning skal vera maten hans* ved det leitet då han skynar å vanda det vonde og velja det gode;
16  for innan sveinen hev skyn på å vanda det vonde og velja det gode, so skal det verta audt for folk i landi åt dei tvo kongane* som du fæler for.
17  Og yver deg og yver folket ditt og yver farshuset ditt skal Herren lata dagar koma som det ikkje hev vore maken til alt ifrå den tid då Efra'im skilde seg frå Juda - Assur-kongen.
18  I den tidi skal Herren blistra på fluga lengst burte ved elvane i Egyptar-land og på bia i Assur-landet;
19  og dei skal koma og slå seg ned alle saman i dei aude dalane og i fjellkluftene og i alle klungerrunnar og på alle beitemarker.
20  I den tidi skal Herren med ein rakekniv* som er tinga på hi sida av elvi**, med Assur-kongen, raka av alt hår både ovantil og nedantil; jamvel skjegget skal han skrapa av.
21  I den tidi skal ein mann halda ei kviga og tvo sauer;
22  men han skal få so mykje mjølk at han kann leva av surmjølk; for alle som finst att i landet, skal leva av sur mjølk og honning.
23  Og det skal verta soleis i den tidi at der det no stend tusund vintre, som er verde tusund sekel sylv, der skal det berre veksa torn og tistel alle stader.
24  Med pil og boge skal ein ganga dit; for alt landet skal verta til torn og tistel.
25  Og alle dei lider der dei no brukar hakka, skal ingen meir setja sin fot i av otte for torn og tistel; dei skal vera hamnegangar åt uksar, og utmark som vert nedtrakka av sauer.
 
 
# Profeten Jesaja 8
1  Og Herren sa til meg: Tak deg ei stor tavla og skriv på henne med vanleg skrift: Brå-herfang, snøgg-ran!
2  Og eg vil taka meg pålitande vitne: presten Uria og Sakarias Jeberekjason.
3  Og eg gjekk inn til profetkona, og ho vart umhender og fekk ein son. Og Herren sa til meg: Kalla han Maher-Sjalal, Hasj-Bas*!
4  For fyrr guten kann segja far og mor, skal dei bera rikdomane i Damaskus og herfanget frå Samaria fram for Assur-kongen.
5  Og Herren tala framleides til meg og sa:
6  Av di dette folket vanvyrder Siloah-vatnet, som renn so stilt, og gleder seg med Resin og Remaljasonen,
7  sjå, difor let Herren koma yver dei det stride og veldige vatnet frå elvi* - Assur-kongen og all hans herlegdom - og ho stig yver alle trømane og fløymer yver alle strendene sine.
8  Ho trengjer seg inn i Juda, fløder yver og kjem veltande og når folk til halsen, og med sine utbreidde venger fyller ho ditt land, so vidt som det er, Immanuel!
9  Bråka berre, de folkeslag! De skal like fullt verta forfærde. Lyd etter, alle land langt burte! Bu dykk til strid! De skal like fullt verta forfærde.
10  Legg upp råder! Dei skal like fullt verta til inkjes. Gjer avtale! Han skal ikkje få framgang! For med oss er Gud*.
11  For so sa Herren til meg då handi hans greip meg med makt, og han vara meg imot å gagna same vegen som dette folket:
12  De skal ikkje kalla samansverjing alt det som dette folket kallar samansverjing, og ikkje ottast og ikkje skjelva for det som det ottast.
13  Nei, Herren, allhers Gud, skal de halda heilag, han skal de ottast, og for han skal de skjelva.
14  Og han skal verta ein heilagdom, og ein støytestein og ein bergstabbe til fall for båe Israels hus, ei snare og eit reip for Jerusalems-buane.
15  Og mange av dei skal snåva og falla og skamslå seg, sitja fast i snara og verta fanga.
16  Legg vitnemålet umbunde og ordet forsigla i hjarta til læresveinane mine!
17  Eg vil venta på Herren, han som no løyner si åsyn for Jakobs hus; på han vil eg vona.
18  Sjå, eg og borni som Herren hev gjeve meg, me er til teikn og varsel i Israel frå Herren, allhers Gud, som bur på Sions-fjellet.
19  Men når dei segjer til dykk: Søk til daudingmanarane og spåmennene, som kviskrar og mullar, so svara: Skal ikkje eit folk søkja til sin Gud? Skal ein søkja til dei daude for dei levande?
20  Til ordet og til vitnemålet! - Segjer dei ikkje soleis, det folket som ingen morgonrode* hev,
21  so skal dei flakka um i landet plaga og hungrande, og i sin hunger skal dei harmast og banna sin konge og sin Gud. Dei skal skoda upp,
22  og dei skal skoda ned på jordi; men sjå, der er naud og natt og myrker og angest; ut i svarte natti er dei drivne.
 
 
# Profeten Jesaja 9
1  For det skal ikkje alltid vera myrker i det landet som no er i våde. I den tidi som gjekk, let han* vanære koma yver Sebulons- og Naftali-landet, men i framtidi skal han lata det koma til æra - vegen attmed havet, landet på hi sida til Jordan, heidningkrinsen**.
2  Det folket som ferdast i myrkret, skal sjå eit stort ljos; yver dei som bur i daudeskugge-landet, skal ljoset stråla.
3  Du aukar folket som du fyrr ikkje gav stor gleda; dei gled seg for di åsyn, som ein gled seg i kornskurden, som ein frygdar seg når herfang vert utskift.
4  For det tunge oket, kjeppen til ryggen deira, staven åt drivaren deira, hev du brote sund, liksom på Midians-dagen.
5  Ja, kvar ein støvel som stauka i stridsgny, og kvar blodsulka klædnad skal brennast og verta mat åt elden.
6  For eit barn er oss født, ein son er oss gjeven, og herreveldet kviler på hans herdar, og han heiter under, rådgjevar, veldig Gud, æveleg fader, fredsfyrste.
7  So skal herredømet verta stort og freden utan ende yver Davids kongsstol og yver riket hans; det skal stydjast og haldast uppe med rett og rettferd, frå no og til æveleg tid. Brennhugen i Herren, allhers Gud, skal gjera dette.
8  Eit ord hev Herren sendt mot Jakob, og det skal slå ned i Israel.
9  Og heile folket skal merka det, Efra'im og Samaria-buane, som i storlæte og hjartans ovmod segjer:
10  Tiglmurar hev ramla ned, men me skal byggja upp att med hoggen stein; morbærtre er felte, men me skal setja sedertre i staden.
11  Difor gjev Herren Resins uvener makt yver dei* og væpnar fiendane deira,
12  syrarane framantil og filistarane attantil og dei et upp Israel med gløypande gap. Med alt dette vender vreiden hans ikkje att, og endå retter han ut handi.
13  Men folket vende ikkje um til han som slær det, og Herren, allhers Gud, søkjer dei ikkje.
14  Difor høgg Herren både hovud og hale av Israel, palmegrein og sev, alt på ein dag.
15  Styresmann og storkar er hovudet, og ein profet som lærer lygn, er halen.
16  Og dei som fører dette folket, fører vilt, og dei av folket som let seg leida, gjeng til grunns.
17  Difor gleder Herren seg ikkje yver ungdomane deira og hev ikkje medynk med dei farlause og enkjone; for alle saman so er dei gudlause og gjer vondt, og kvar munn talar dårskap. Men med alt dette vender vreiden hans ikkje att, og endå retter han ut handi.
18  For gudløysa brenn som eld; ho øyder torn og tistel og kveikjer i tjukkaste skogen, so han gjeng upp i høge kvervlar av røyk.
19  Ved harmen til Herren, allhers Gud, stend landet i loge, og folket vert til føda for elden; den eine sparer ikkje den andre.
20  Dei høgg til høgre og hungrar endå, dei glefser til vinstre og vert ikkje mette; kvar og ein et holdet av sin eigen arm.
21  Manasse et Efra'im og Efra'im Manasse; og båe tvo til saman er imot Juda. Men med alt dette vender vreiden hans ikkje att, og endå retter han ut handi.
 
 
# Profeten Jesaja 10
1  Usæle dei som gjev urettferdige lover og ferdar ut skriv som er til skade,
2  so dei kann trengja småfolk burt ifrå domstolen og rana frå armingane i folket mitt retten deira og gjera enkjor til sitt herfang og plundra dei farlause.
3  Men kva vil de gjera på heimsøkjingsdagen, når undergangen kjem langt burtan ifrå? Kven vil de fly til etter hjelp, og kvar vil de gøyma skattane dykkar?
4  Den som ikkje sig i kne millom fangane, skal falla millom dei drepne. Men med alt dette vender vreiden hans ikkje att, og endå retter han ut handi.
5  Usæl Assur, mitt vreideris! Min harm er staven i handi hans.
6  Mot eit gudlaust folk sender eg han, eg byd han fara imot eit folk som eg er harm på, so han skal rana og plundra og trakka det ned som saur på gatone.
7  Men soleis meiner ikkje han, og i sitt hjarta tenkjer han ikkje so. Nei, til å øyda stend hans hug og til å rydja ut folk i mengd.
8  For han segjer: Er ikkje hovdingane mine kongar alle i hop?
9  Hev det ikkje gjenge Kalno liksom Karkemis, og Hamat liksom Arpad, og Samaria liksom Damaskus?
10  Liksom mi hand hev nått riki åt dei andre gudane, endå det var fleire og gildare gudebilete der enn i Jerusalem og i Samaria,
11  skulde eg ikkje då makta å gjera det same med Jerusalem og gudebileti der som eg hev gjort med Samaria og gudane der?
12  Men når Herren hev fullført alt sitt verk på Sions-fjellet og i Jerusalem, vil eg heimsøkja Assur-kongen for frukti av hans hjartans ovmod og for trassen i hans stolte augo.
13  For han segjer: Med mi veldige hand hev eg gjort det og med min visdom, for eg er gløgg. Eg flutte landskili til folkeslag og rana eignelutene deira, og i mitt velde støytte eg ned dei som sat i høgsætet,
14  og handi mi greip etter skattane til folki liksom etter eit fuglereir, og liksom dei samlar egg som fuglane er flogne av, soleis hev eg samla saman alle land på jordi, og det fanst ingen som rørde ein veng eller opna nebben til minste pip.
15  Briskar vel øksi seg mot han som høgg med henne, eller skrøyter sagi seg mot den som sagar? Rett liksom staven skulde svinga den som lyfter han, eller kjeppen lyfta han som ikkje er av tre*!
16  Difor skal Herren, Israels Gud, allhers Gud, senda tærande sott millom hans sterke menner, og under hans herlegdom skal ein eld loga upp som eit brennande bål.
17  Israels ljos skal verta ein eld, og den Heilage i Israel til ein loge, som skal brenna upp og øyda hans tornar og tistlar, alt på ein dag.
18  Og han skal gjera ende på dei gilde skogane og aldehagane hans med rubb og stubb, og det skal ganga som når ein sjukling visnar burt.
19  Dei trei som vert att i skogen hans, skal vera lett teljande; eit barn kann skriva dei upp.
20  I den tidi skal leivningen av Israel og dei undankomne av Jakobs hus ikkje lenger lita på han som slo det*, men trufast lita på Herren, Israels Heilage.
21  Ein leivning skal venda um, leivningen av Jakob, til Gud den veldige.
22  For um so ditt folk, Israel, er som havsens sand, so skal berre ein leivning av det venda um; øyding er fastsett, ein flaum av rettferd*.
23  For øyding og fastsett straffedom let Herren, Israels Gud, allhers Gud, koma yver all jordi.
24  Difor segjer Herren, Israels Gud, allhers Gud, so: Folket mitt, du som bur i Sion, ottast ikkje Assur, når han slær deg med kjeppen og lyfter staven sin mot deg, soleis som dei gjorde i Egyptar-land!
25  For um eit lite bel er harmen min slokna, og min vreide vender seg til deira* undergang.
26  Og Herren, allhers Gud, skal svinga ei svepa yver han, liksom då han slo Midian ved Orebsberget; og staven hans skal vera utrett yver havet, og han skal lyfta han sameleis som i Egyptar-land.
27  I den tidi skal han taka byrdi av herdi di og åket av halsen din, og åket skal brotna for ditt aukande hold*.
28  Han kjem mot Ajat, fer gjenom Migron; han let etter seg trènet i Mikmas.
29  Dei fer yver skardet. I Geba [segjer dei] vil me halda nattekvild. Rama skjelv, Sauls Gibea flyr.
30  Skrik høgt, du Gallims dotter! Lyd etter, Laisa! Arme Anatot!
31  Madmena flyr, Gebims-buane bergar sitt bu.
32  Alt same dagen stend han i Nob; då svingar han handi mot fjellet til Sions dotter, mot Jerusalems-haugen.
33  Sjå, Herren, Israels Gud, allhers Gud, høgg lauvkruna av med skræmeleg kraft; dei rakvaksne stomnane vert felte, og dei røslege trei sig i bakken.
34  Den tjukke skogen vert nedhoggen med øksi, og Libanon fell for den Veldige*.
 
 
# Profeten Jesaja 11
1  Men ein kvist skal renna or Isai-stuven, og ein renning frå hans røter skal bera frukt.
2  Og Herrens Ande skal kvila yver han, Anden med visdom og vit, Anden med råd og styrke, Anden som gjev kunnskap um Herren og otte for han.
3  Han skal hava sin hugnad i otte for Herren, og han skal ikkje døma etter det augo ser, og ikkje skifta rett etter det øyro høyrer,
4  men han skal døma armingar med rettferd, og skifta rett med rettvisa for dei smålåtne på jordi, og han skal slå jordi med riset i sin munn og drepa den ugudlege med anden frå lippone sine.
5  Rettferd skal vera beltet um lendene og truskap beltet um mjødmane hans.
6  Då skal ulven bu saman med lambet, og leoparden liggja i lag med kjeet, og kalven og ungløva og gjødfeet skal semjast saman, og ein smågut skal gjæta dei.
7  Kui og bjørnen skal beita saman, ungane deira skal liggja i lag, og løva skal eta halm som ein ukse.
8  Sogbarnet skal leika seg innved bolet til hoggormen, og barnet som nyst er avvant, skal retta handi ut yver hola åt basilisken.
9  Ingen skal gjera vondt eller ugagn på heile mitt heilage fjell; for landet er fyllt av kunnskap um Herren, liksom vatnet fyller havdjupet.
10  I den tidi skal heidningfolki søkja til rotrenningen av Isai, som stend til ei fane for folkeslag; og bustaden hans skal vera herleg.
11  I den tidi skal Herren endå ein gong retta ut handi og vinna leivningen av folket sitt, dei som vert berga frå Assyria og Egyptar-land og Patros og Etiopia og Elam og Sinear og Hamat og havstrendene.
12  Og han skal reisa ei fana for folki og samla dei burtdrivne menner av Israel og sanka saman dei spreidde kvinnor av Juda frå heimsens fire hyrno.
13  Då skal Efra'ims ovund kverva, og dei som tek på Juda, skal verta utrudde; Efra'im skal ikkje hysa ovund mot Juda og Juda ikkje taka på Efra'im.
14  Og dei skal slå ned* på herdi åt filistarane i vest, og sameinte skal dei taka herfang av austmennene. På Edom og Moab skal dei leggja hand, og Ammons-borni skal lyda dei.
15  Og Herren skal bannstøyta viki av Egyptarhavet og svinga handi yver elvi*, med sin sterke storm, og han skal kløyva henne i sju bekker, so ein kann ganga yver med skor.
16  So skal det vera ein brøytt veg for leivningen av folket hans, dei som vert berga frå Assyria, liksom det var for Israel den dagen dei drog upp frå Egyptar-landet.
 
 
# Profeten Jesaja 12
1  I den tidi skal du segja: Eg takkar deg, Herre, for du var vreid på meg, men vreiden din kvarv, og du trøysta meg.
2  Sjå, Gud er mi frelsa, eg er trygg og ottast ikkje; for Herren, Israels Gud, er min styrke og min lovsong, og han vart meg til frelsa.
3  Og med fagnad skal de ausa vatn or frelse-kjeldone!
4  Og de skal segja i den tidi: Takka Herren, kalla på hans namn, kunngjer bland folki hans verk, fortel at hans namn er høgt!
5  Syng lov for Herren, for storverk hev han gjort! Lat heile verdi få vita det!
6  Ropa av frygd og fagnad, de som bur i Sion! For stor er Israels Heilage hjå dykk!
 
 
# Profeten Jesaja 13
1  Framsegn um Babel, som Esaias, son til Amos, fekk i eit syn.
2  Reis eit merke på skoglaust fjell, ropa høgt til dei, veifta med handi at dei kann koma og draga inn gjenom portane åt valdsherrane!
3  Eg hev bode ut dei vigde mennene mine, ja, til å tena min vreide hev eg kalla kjempone mine, dei sigerbyrge, jublande skarar.
4  Høyr! Ståk på fjelli som av eit stort folk! Høyr! Gny av kongerike, av folkeslag som strøymer i hop! Herren, allhers Gud, mønstrar stridsheren sin.
5  Frå eit land langt burte kjem dei, frå himmelens ende, Herren og hans vreide-verkty, og vil herja heile jordi.
6  Skrik og jamra dykk! For Herrens dag er nær; han kjem som vald frå den Allveldige.
7  Difor sig alle hender, og alle mannshjarto brånar i barmen.
8  Dei reddast, ve og verk tek dei, dei vrid seg som ei fødande kvinna. Vitskræmde stirer dei på kvarandre, raude som eldslogar er dei i andletet.
9  Sjå, Herrens dag kjem, grueleg og full av vreide og brennande harm, og skal gjera jordi til ei øydemark og rydja ut syndarane hennar;
10  for stjernone og dei strålande stjernebileti på himmelen skal ikkje lata ljoset sitt stråla; soli er myrk når ho renn, og månen skin ikkje.
11  Eg vil heimsøkja jordi for vondskapen hennar og dei ugudlege for deira misgjerning, eg vil gjera ende på storlætet til dei ovmodige og døyva trassen hjå valdsherrane.
12  Eg skal gjera folk meir sjeldsynte enn fint gull, menneske meir sjeldsynte enn gull frå Ofir.
13  Difor vil eg skaka himmelen, og jordi skal fara bivrande upp frå sin stad ved harmen åt Herren, allhers Gud, på i den dagen vreiden hans brenn.
14  Og som eit skræmt rådyr, liksom sauer som ingen sankar, skal dei snu heim, kvar til sitt folk, og fly kvar til sitt land.
15  Kvar den som vert funnen, vert gjenomstungen, og kvar den som vert gripen, skal falla for sverd.
16  Småborni deira skal krasast so dei ser på det; husi deira skal verta herja og kvinnone deira valdtekne.
17  Sjå, eg eggjar mot dei medarane, som ikkje bryr seg um sylv eller trår etter gull,
18  og bogane deira feller gutane; med fosteret i morslivet hev dei ingen medynk, borni sparer dei ikkje.
19  Og med Babel, kruna millom riki, den stolte kaldear-pryda, skal det ganga som då Gud la Sodoma og Gomorra i øyde.
20  Aldri meir skal det byggjast att; frå ætt til ætt skal ingen bu der; ingen arab skal slå upp sitt tjeld der, og ingen hyrding lægra seg der med si hjord.
21  Men ville dyr skal liggja der, og husi fyllast av hubro; strussar skal bu der og raggetroll hoppa ikring.
22  Ville hundar skal yla i dei aude borgene, og sjakalar i vellyst-slotti. Snart stundar timen til, og dagane skal ikkje drygast ut.
 
 
# Profeten Jesaja 14
1  For Herren skal miskunna Jakob og endå ein gong velja ut Israel og lata dei setja bu i landet deira; og utlendingar skal sameina seg med dei og halda seg til Jakobs hus.
2  Og folkeslag skal taka dei og føra dei heim att; men Israels hus skal få dei til eigedom i Herrens land og gjera dei til trælar og trælkvinnor. Dei skal få fangevaktarane sine til fangar og råda yver valdsherrane sine.
3  På den dagen då Herren gjev deg kvild for di møda og din angest og frå den harde trældomen som vart lagd på deg,
4  då skal du røysta i med denne spottevisa um kongen i Babel og kveda: Sjå kva ende det hev teke med valdsherren, med trengslestaden!
5  Herren hev brote sund staven til dei ugudlege, kongsstaven åt hardstyrarane,
6  som slo folkeslag i harm og med slag på slag, som bøygde folk under seg i vreide og forfylgde dei utan nåde.
7  All jordi nyt no kvild og ro; dei set i med fagnadrop.
8  Jamvel cypressane gleder seg yver deg, sedrane på Libanon: Sidan du fall og vart liggjande, stig ingen hitupp og høgg oss ned.
9  Helheimen der nede vert uroa for di skuld, når han skal taka imot deg; for di skuld vekkjer han daudingar, alle fyrstane på jordi; han får alle folkekongane til å reisa seg frå sine kongsstolar.
10  Alle so tek dei til ords og segjer til deg: So er du og vorten maktlaus som me, no er du vår like!
11  Ned til helheimen hev din herlegdom sokke, brusen frå dine harpor; du ligg på ei roti lega, hev makkar til yverbreidsla.
12  Kor er du ikkje fallen frå himmelen, du strålande stjerna, du son til morgonroden! Kor er du ikkje felt til jordi, du som slo ned folkeslag!
13  Det var du som sa i hjarta ditt: Eg vil stiga til himmels, høgt yver Guds stjernor vil eg reisa kongsstolen min, eg vil setja meg på gude-ting-fjellet lengst uppe i nord,
14  eg vil stiga upp um skytoppane og gjera meg lik den Høgste.
15  Nei, til helheimen skal du fara, lengst ned i svartaste hola.
16  Dei som ser deg, skal stira på deg, undrast yver deg og segja: Er dette den mannen som skok jordi og fekk kongerike til å skjelva,
17  han som gjorde jordkringen til ei øydemark og reiv ned byane der, og som aldri gav fangane heimlov?
18  Folkekongane dei ligg alle vyrdeleg gravlagde, kvar i sitt hus;
19  men du er slengd burt, langt frå gravi di, som ei vanvyrd grein; du ligg yverbreidd med drepne, som er slegne med sverd, og som vert kasta ned i ei steingrav - lik ein nedtrakka daudskrott.
20  Du fær ikkje koma i grav som dei; for landet ditt hev du øydt, og folket ditt hev du drepe; illgjerdsmenns elde skal aldri meir nemnast.
21  Gjev sønene hans til dreping for misgjerdi åt deira feder! Ikkje skal dei få reisa seg og eigna til seg jordi og fylla verdi med byar.
22  Eg vil reisa meg imot dei, segjer Herren, allhers Gud, og eg skal rydja ut or Babel både namn og leivning, både born og barneborn, segjer Herren.
23  Og eg vil gjera det til heim for bustyvelen og fylla det med søkkjemyrar, og eg skal sopa det burt med tynings-sopa, segjer Herren, allhers Gud.
24  Herren, allhers Gud, hev svore og sagt: I sanning som eg hev tenkt, soleis skal det verta, og det eg hev sett meg fyre, det skal hava framgang.
25  Eg vil krasa Assur i landet mitt og trakka han under fot på fjelli mine. So skal åket hans verta burtteke, og byrdi hans verta lyft av herdane deira.
26  Dette er den råd som Herren hev teke mot all jordi, og dette er den hand som er utrett mot alle folk.
27  For Herren, allhers Gud, hev avgjort det, kven kann gjera det um inkje? Hans hand er det som er utrett; kven kann venda henne burt?
28  Det året kong Akas døydde, kom denne framsegni:
29  Gled deg ikkje, alt Filistar-land, for di staven som slo deg, er sundbroten. For or roti åt hoggormen skal det koma fram ein basilisk, og hans frukt er ein fljugande seraf-orm*.
30  Dei armaste av dei arme skal finna rikleg føda, og dei fatige få kvila i trygd; men di rot skal eg drepa med hunger, og leivningen av deg skal han* slå i hel.
31  Jamra deg, du port! Øya deg, du by! Skjelv av redsla, alt Filistar-land! For nordantil kjem ein røyk, og i fiendeskarane er det ingen som ligg etter.
32  Kva skal me då svara sendemennene frå heidningfolki? - At Herren hev grunnfest Sion, og at der finn armingane i folket hans livd.
 
 
# Profeten Jesaja 15
1  Framsegn um Moab. Ja, på ei natt vert Ar-Moab øydelagt og gjort ende på; ja, på ei natt vert Kir-Moab øydelagt og gjort ende på.
2  Dei stig upp til huset* og til Dibon på offerhaugane og vil gråta; på Nebo og på Medeba skal Moab jamra seg; kvart hovud er snaudt, kvart skjegg avraka.
3  På gatone sveiper dei sekk um seg; på tak og på torg skal alle jamra og lata tårone fløyma.
4  Hesbon og El'ale klagar høgmælt, so det høyrest radt til Jahas. Difor jamrar og hermennene åt Moab seg, Moabs sjel skjelv.
5  Hjarta mitt klagar yver Moab, rømingane hans flyr radt til Soar, triårskviga; for gråtande gjeng dei uppetter bakken til Luhit, og på vegen til Horona'im jamrar dei høgt yver øydeleggjingi.
6  Nimrimsvatni vert øydemarker; graset turkast upp, brodden visnar, eit grønt strå er ikkje meir å sjå.
7  Difor ber dei det som dei hev drege saman, sitt uppsparde gods, yver Vierbekken*.
8  Ja, klageropi gjeng yver alt Moabs land; til Egla'im når deira våling, og til Be'er-Elim;
9  for Dimonsvatni er fulle av blod. Ja, endå meir vil eg lata koma yver Dimon: ei løva yver dei som er berga av Moab, yver leivningen i landet.
 
 
# Profeten Jesaja 16
1  Send landsherren dei lamb han skal hava, frå Sela igjenom øydemarki til fjellet åt Sions dotter!
2  Som flaksande fuglar, som fuglungar, skræmde or reiret, skal Moabs døtter vera attmed vadi yver Arnon.
3  Gjev råd, finn utveg åt oss! Lat skuggen din vera som natti, no midt på ljose dagen! Gjev livd åt dei burtdrivne, svik ikkje dei som flyr!
4  Lat mine burtdrivne born finna tilhald hjå deg! Ver ei livd for Moab i mot tynaren! For det er ute med valdsmannen, øydeleggjingi fær ende, og trælkarane fer or landet.
5  Då skal kongsstolen verta grunnfest ved mildskap, og ein konge skal sitja trygt på han i Davids tjeld, ein fyrste som fer etter det som rett er, og som fremjar rettferd.
6  Me hev høyrt um Moabs ovstore ovmod, um hans byrgskap, ovmod og storlæte, um hans tome skryt.
7  Difor skal Moab jamrar yver Moab, alle skal jamra seg; yver druvekakone i Kir-Hareset skal dei sukka i djup ørvæna.
8  For Hesbons marker hev visna, og Sibma-vintreet*, som med sine soldruvor slo folkehovdingane** til jordi; rankane nådde radt til Jaser og villa seg ut i øydemarki; greinene breidde seg ut og for yver havet.
9  Difor græt eg med Jaser yver Sibma-vintreet; med tårone mine vatnar eg deg, Hesbon, og deg, El'ale! For yver din frukthaust og din vinhaust slær fagnadrop* ned.
10  Gleda og fagnad kverv or aldehagane, og i vingardane høyrest ikkje gledesongar eller fagnadrop; ingen trakkar druvor i persone; fagnadropet* let eg tagna.
11  Difor bivrar mitt brjost for Moab som citarstrenger, og mitt hjarta for Kir-Heres.
12  Og når Moab viser seg på offerhaugen og møder seg ut der, og han gjeng til heilagdomen sin og bed*, so vinn han inkje med det.
13  Dette er det ordet som Herren fordom tala mot Moab.
14  Men no talar Herren so: Innan tri år - so som ein leigekar reknar åri - skal Moabs herlegdom vera lite vyrd, endå der er so mykje folk, og leivningen som er att, skal vera liten og vesal, ikkje mykje verd.
 
 
# Profeten Jesaja 17
1  Framsegn um Damaskus. Damaskus skal ikkje lenger vera ein by, det skal verta ein grushaug.
2  Aroer-byane vert folketome; hjorder fær dei til heim og lægrar seg der, og ingen skræmer dei.
3  Og det skal vera slutt med borger i Efra'im og med kongedømet i Damaskus og med leivningen av Syria. Det skal ganga med dei som med herlegdomen åt Israels-borni, segjer Herren, allhers Gud.
4  I den tidi skal Jakobs herlegdom verta vesal, og holdet skal minka burt frå folket.
5  Det skal ganga liksom når skurdmannen grip i åkeren, og armen hans skjer aksi; det skal ganga liksom når dei sankar aks i Refa'im-dalen.
6  Berre ein etterhaust skal verta att der, liksom når dei slær ned bær av oljetreet; tvo, tri bær øvst i toppen, ei fire, fem på greinene åt frukttreet, segjer Herren, Israels Gud.
7  I den tidi skal mannen venda seg til skaparen sin, og augo hans sjå upp til Israels Heilage;
8  han skal ikkje lenger venda seg til dei altar hans hender hev gjort, og ikkje sjå på det fingrane hans hev laga, korkje på Astarte-bileti eller solstolpane.
9  I den tidi skal dei faste byane i Israel verta liksom dei aude tufter i skogane og på høgdene, dei som dei drog burt ifrå for Israels-borni skuld, og landet skal vera ei øydemark.
10  For du gløymde Gud, din frelsar, og ditt sterke fjell kom du ikkje i hug; difor plantar du yndelege hagar og set utlendske vintre i dei.
11  Den dagen du plantar, set du gjerde kringum, og um morgonen fær du plantningen din til å bløma; men avlingi kverv på sjukdoms-dagen, og pinsla er ulækjande.
12  Høyr brusen av mange folk! Det bruser som havet. Høyr dunen av folkeslag! Det dyn som veldige vatn.
13  Ja, det dyn av folkeslag som når store vatn dyn. Men han trugar dei, og dei flyr langt burt; dei vert føykte som agner for vind på fjelli og som kvervlande dumba for stormen.
14  Um kvelden, sjå då er det redsla, og innan morgonen lyser, er dei ikkje meir til. Soleis gjeng det dei som plundrar oss, dette er luten åt dei som ranar hjå oss.
 
 
# Profeten Jesaja 18
1  Høyr, du land med dei surrande venger*, du land burtanfor elvane i Etiopia,
2  du som sender bodberarar yver havet* og i røyrbåtar yver vatnet! Gakk av stad, de snøgge sendemenner, til det rakvaksne folket med glansande hud, til folket som dei ottast vida ikring, folket som stødt brukar mælesnor** og trakkar ned, folket i det landet som vert gjenomskore av elvar!
3  Alle de som i mannheimen byggjer og på jordi bur: Når dei reiser merke på fjelli, so sjå til, og når luren ljomar, so høyr etter!
4  For so sa Herren til meg: Logn vil eg skoda ned frå min bustad når lufti er brennheit ein solskinsdag, når skyi sender dogg i den heite skurdtidi.
5  For fyrr hausten er inne, når blømingi er slutt, og blomen fer til å mognast til druva, då skjer han av rankane med hageknivar, og kvistene høgg han av og hev burt.
6  Dei vert alle saman gjevne åt rovfuglane på fjelli og åt villdyri i landet; um sumaren skal rovfuglane halda til der, og um vinteren alle villdyr i landet.
7  I den tidi skal skal det berast gåver fram til Herren, allhers Gud, frå det rakvaksne folket med glansande hud, frå folket som dei ottast vida ikring, folket som stødt brukar mælesnor og trakkar ned, folket i det landet som vert gjenomskore av elvar - til den staden der namnet åt Herren, allhers Gud, bur, til Sions-fjellet.
 
 
# Profeten Jesaja 19
1  Framsegn um Egyptar-land. Sjå, Herren fer fram på lette sky og kjem til Egyptar-land. Då skjelv avgudane i Egyptar-land for han, og hjarta åt egyptarane brånar i brjostet.
2  Og eg vil eggja upp egyptar mot egyptar, so bror skal strida mot bror og ven mot ven, by mot by og rike mot rike.
3  Og vitet åt egyptarane skal kverva or hjarta deira, og eg vil gjera deira råd til inkjes; dei skal søkja til avgudane og trollmennene og daudingmanarane og spåmennene sine.
4  Eg skal gjeva egyptarane i hendene på ein hard herre, og ein streng konge skal råda yver dei, segjer Herren, Israels Gud, allhers Gud.
5  Og vatnet i havet* kverv, og elvi grynnest og turkast ut.
6  Elvane tevjar, kanalane minkar og turkast ut, røyr og sev visnar.
7  Engjane frammed elvi, på elvebakken, og alt åkerland langs elvi turkast upp, fyk burt og kverv.
8  Fiskarane klagar, og alle dei som kastar krok i elvi, syrgjer, og dei som set garn i vatnet, stend modlause.
9  Dei som yrkjer med hekla lin, vert til skammar, og dei som vev fint kvitt ty.
10  Landsens grunnpilarar er nedbrotne; alle dei som arbeidar for løn, er hugsjuke.
11  Berre dårar er hovdingane i Soan; dei visaste millom rådgjevarane åt Farao gjev fåvise råd. Korleis kann de då segja til Farao: Eg er ætta frå vismenner, frå kongane i gamletidi?
12  Kvar er då vismennene dine, at dei kann vitra deg um og skyna kva Herren, allhers Gud, hev etla seg til å gjera med Egyptar-land?
13  Nei, fyrstane i Soan hev vorte dårar, fyrstane i Nof hev vorte til narr, og ættehovdingane hev ført Egyptar-land på villstig.
14  Herren hev rent ut ei svimringsånd i dei, so dei hev ført Egyptar-land vilt i alle tiltak, liksom ein drukken mann ragar um i spyet sitt.
15  Egyptar-land skal ikkje hava framgang med noko av sine tiltak, anten det so er hovud eller hale, palmegrein eller sev som tek seg det fyre.
16  I den tidi skal Egyptar-land vera som kvinnor, det skal bivra og reddast for den lyfte handi åt Herren, allhers Gud, som han svingar imot det.
17  Og Juda-landet vert ei redsla for egyptarane; so ofte nokon nemner det for dei, skal dei skjelva for den rådgjerd Herren, allhers Gud, tek imot det.
18  I den tidi skal det vera fem byar i Egyptar-landet som talar Kana'ans tungemål og sver Herren, allhers Gud, truskap; ein av dei skal heita Ir-Haheres*.
19  I den tidi skal det vera eit altar for Herren midt i Egyptar-landet, og ein minnestein for Herren ved landskilet.
20  Det skal vera til eit merke og eit vitne i Egyptar-landet for Herren, allhers Gud; når dei ropar til Herren for trælkarane skuld, skal han senda dei ein frelsar og stridsmann og berga dei.
21  Og Herren skal gjera seg kjend for Egyptar-land, og egyptarane skal kjenna Herren i den tidi, og dei skal bera fram slaktoffer og matoffer og gjera lovnader til Herren og halda dei.
22  Herren skal slå Egyptar-land, slå, men og lækja, og når dei vender um til Herren, skal han bønhøyra dei og lækja dei.
23  I den tidi skal det vera ein brøytt veg frå Egyptar-land til Assyria, og assyrarane skal koma til Egyptar-land, og egyptarane til Assyria, og egyptarane skal tena Herren saman med assyrarane.
24  I den tidi skal Israel vera tridjemann i sambandet med Egyptar-land og Assyria, ei velsigning midt på jordi,
25  for di Herren, allhers Gud, hev signa det og sagt: Signa vere Egyptar-land, mitt folk, og Assyria, verket av mine hender, og Israel, min arv!
 
 
# Profeten Jesaja 20
1  Det året då Tartan kom til Asdod, den gongen Sargon, assyrarkongen, sende han dit, og han stridde mot Asdod og hertok byen -
2  i den tidi tala Herren gjenom Esaias, son åt Amos, soleis: Upp, løys hårkyrtelen* av lendene dine og drag skorne av føtene dine! Og han gjorde so og gjekk naken** og berrføtt.
3  Då sa Herren: Liksom Esaias, tenaren min, hev gjenge naken og berrføtt, og no i tri år hev vore eit teikn og eit varsel um Egyptar-land og Etiopia,
4  soleis skal kongen i Assyria lata fangane frå Egyptar-land og dei burtførde frå Etiopia, både unge og gamle, fara av stad nakne og berrføtte og med berr bak, til skjemsla for Egyptar-land.
5  Då skal dei verta forfærde og skjemmast yver Etiopia, som dei sette si von til, og yver Egyptar-land, som dei var byrge av.
6  Og dei som bur på denne strandi*, skal segja i den tidi: Soleis gjekk det med dei me sette vår von til, med dei me flydde til etter hjelp so me kunde verta berga frå assyrarkongen. Korleis kann då me koma undan?
 
 
# Profeten Jesaja 21
1  Framsegn um Hav-øydemarki*. Som framfarande stormar i sudlandet kjem det frå øydemarki, frå det øgjelege landet.
2  Ei hard syn er meg kunngjord: Ransmannen ranar, og herjaren herjar. Drag upp, du Elam*! Treng på, du Media! Kvar ein sukk gjer eg ende på.
3  Difor er mine lender fulle av verk, eg hev fenge rider liksom ei kvinna som skal føda. Eg vrid meg so eg ikkje kann høyra, eg er forfærd so eg ikkje kann sjå.
4  Hugen min er forvildra, redsla hev teke meg. Kvelden, som eg stunda etter, hev han* gjort til redsla for meg.
5  Dei dukar bord, vakti vaker, dei et og drikk - upp, hovdingar, smyr skjoldane!
6  For so sa Herren til meg: Gakk og set ut vaktmannen! Det han fer sjå, skal han melda.
7  Og ser han ei skreid av ridarar, par um par, ei skreid av asen, ei skreid av kamelar, so skal han merka seg det, grant merka seg det.
8  Då ropa han som ei løva: Herre, her stend eg på vakt so lang dagen er, og vert verande på min post natt etter natt;
9  men sjå, no kjem her ei skreid av ridande menner, ridarar par um par! - Og han tok til ords og sa: Falle, falle hev Babel, og alle avgudsbileti deira hev han* krasa og kasta til jordi.
10  Å, du mitt knuste, mitt sundtreskte folk! Det eg hev høyrt av Herren, allhers Gud, Israels Gud, det hev eg kunngjort for dykk.
11  Framsegn um Duma*. Til meg ropar dei frå Se'ir: Vaktmann, kva lid det med natti?
12  Vaktmannen svarar: Morgonen kjem, men natti og. Vil de spyrja*, so spør - kom att!
13  Framsegn mot Arabia. I skogen i Arabia skal de natta, de ferdafylgje av dedanitar!
14  Ut til dei tyrstande kjem dei med vatn; dei som bur i Tema-landet, kjem imot dei rømande med brød;
15  for dei flyr undan sverdet, undan det dregne sverdet og den spente bogen og undan den tunge ufreden.
16  For so hev Herren sagt til meg: Um eit år, so som leigekaren reknar året, skal det vera ute med all herlegdomen åt Kedar.
17  Og lite skal det då vera att av bogane åt kjempone i Kedar; for Herren, Israels Gud, hev tala.
 
 
# Profeten Jesaja 22
1  Framsegn um Syne-dalen*. Kva er på ferd, sidan alt folket ditt hev stige upp på taki?
2  Du bråkande, du ståkande by, du jublande by! Dine falne menner er ikkje slegne med sverd, ikkje drepne i strid.
3  Hovdingane dine hev alle saman rømt sin veg, utan bogeskot hev dei vorte fanga. Dei som fanst i deg, hev vorte fanga alle saman, endå dei hadde rømt langt burt.
4  Difor segjer eg: Sjå burt ifrå meg! Eg lyt gråta sårt. Truga ikkje trøyst på meg for at folket mitt hev vorte tynt!
5  For ein dag med støkk og nedtrakking og forfjetring kjem frå Herren, allhers Gud i Syne-dalen*; murar vert nedbrotne, og naudrop stig mot fjellet.
6  Elam* ber pilehus, dreg fram med stridsmenn på vogner og hestfolk, og Kir** hev nækt skjoldane.
7  Dei fagraste dalane dine vert fyllt med stridsvogner, og hestfolk tek støde framfor portane.
8  So tek Herren sveipet burt frå Juda. Då ser du deg um etter herbunaden i skoghuset*,
9  og de ser at Davidsbyen hev mange rivnor, og de samlar upp vatnet i Nedredammen;
10  de tel husi i Jerusalem og de riv ned husi og vil gjera muren traust;
11  og imillom båe murane gjer de ein kulp for vatnet frå Gamledammen; men de skodar ikkje upp til han som gjorde dette*, og han som longe sidan tenkte det ut, ser de ikkje.
12  Herren, Israels Gud, allhers Gud kallar dykk den dagen til gråt og øying, til å raka hovudet og sveipa dykk i syrgjeklæde.
13  Men her er gleda og gaman, ukseslakting og saueslakting, kjøteting og vindrikking; [dei segjer:] Lat oss eta og drikka, for i morgon døyr me!
14  Men i øyro mine ljomar openberringi frå Herren, allhers Gud: Den syndi fer de ikkje sona so lenge de lever, segjer Herren, Israels Gud, allhers Gud.
15  So segjer Herren, Israels Gud, allhers Gud: Gakk til denne drottseten Sebna, han som stend fyre huset, og seg:
16  Kva hev du her å gjera, og kven hev du her, sidan du her hev hogge deg ut ei grav, du som høgg deg ut ei grav på so høg ein stad, holar deg ut ein bustad i berget?
17  Sjå, Herren skal slengja deg langt av leid, du mann! Han skal rulla deg i hop til ein klump,
18  han skal vinda deg saman til eit nysta og kasta deg som ein ball ut på vidvangen; dit skal du, og der skal du døy, og dit skal dei gilde vognene dine koma, du skamflekk for huset åt herren din!
19  Eg vil støyta deg ned frå romet ditt, og frå posten din skal du verta avjaga.
20  Og på den dagen vil eg kalla på Eljakim Hilkiasson, tenaren min,
21  og eg vil klæda han i din bunad og binda beltet ditt um han og gjeva di makt i hans hender, og han skal vera ein far for dei som bur i Jerusalem og for Juda-huset.
22  Og eg vil leggja lykelen til Davids hus på herdi hans, og når han let upp, skal ingen læsa att, og når han læser att, skal ingen lata upp.
23  Eg vil setja han som ein nabb i ein fast vegg, og han skal verta eit æresete for farshuset sitt.
24  Og dei skal hengja på han heile tyngdi av farshuset hans, renningar og villrenningar, alle småkjeraldi, både fati og alle krukkone*.
25  På den dagen, segjer Herren, allhers Gud, skal nabben i den faste veggen losna; han skal ganga av og detta ned, og byrdi som hekk på han, skal krasast; for Herren hev tala.
 
 
# Profeten Jesaja 23
1  Framsegn um Tyrus. Jamra dykk, de Tarsis-skip! For de er lagt i øyde, so det ikkje finst hus der lenger, og de ikkje kann koma heim att meir; frå Kittims land fær dei fretnad um det.
2  Tagna, de som bur på havstrandi som sjøfarande kjøpmenner frå Sidon fyllte!
3  Av Sihor-sædet*, av Nil-grøda, som dei førde yver det store havet, gjorde det** seg vinning, og det var ein marknad for folki.
4  Men statt no der med skam, du Sidon! For so segjer havet, havborgi: Eg hev ikkje vore barnsjuk, og hev ikkje født born, og ikkje ale unge menner eller fostra ungmøyar.
5  Når dei fær høyra um dette i Egyptar-land, so skal dei skjelva ved fretnaden um Tyrus.
6  Far yver til Tarsis og jamra dykk, de som bur på havstrandi!
7  Er dette dykkar glade by, som vart til i eldgamle dagar, og som av føtene sine vert boren til land langt burte til å vera gjest der?
8  Kven hev sett seg dette fyre mot Tyrus, mot henne som deilte ut kongekrunor - der som kjøpmennene var fyrstar og kræmarane høyrde med til stormennene på jordi?
9  Herren, allhers Gud, er den som hev sett seg det fyre, han vilde vanhelga all skrøytande herlegdom og vanæra alle stormenner på jordi.
10  Flød yver landet ditt liksom elvi*, du Tarsis-dotter! Det finst inkje band meir.
11  Han hev rett ut handi si yver havet, han hev fenge kongerike til å skjelva; Herren hev bode at borgene i Kana'ans-landet skulde øydeleggjast.
12  Han sa: Du skal ikkje meir få gama deg, du valdtekne møy, Sidons dotter! Tak ut og far yver til Kittim! Ikkje der heller skal du finna kvild.
13  Sjå landet åt kaldearane, dette folket som fyrr ikkje var til - Assur hev gjort landet deira til bustad for villdyri - dei reiser no upp kringsetjingstårni sine, dei riv ned slotti i byen* og gjer han til ein grushaug.
14  Jamra dykk, de Tarsis-skip! For borgi dykkar er lagd i øyde.
15  I den tidi skal Tyrus gløymast i sytti år, ein kongealder; men når sytti år er lidne, skal det ganga med Tyrus som det heiter i visa um skjøkja:
16  Tak din citar og gakk ikring i byen, du gløymde skjøkja! Rør strengene fagert, syng visa på visa, so dei kann koma deg i hug!
17  Når dei sytti åri er lidne, skal Herren lydast til Tyrus, og ho skal atter få taka imot skjøkjeløn og driva utukt med alle kongeriki på den vide jord.
18  Men handelsvinsten hennar og skjøkjeløni skal vera helga til Herren, det skal ikkje leggjast upp eller gøymast; for dei som bur for Herrens åsyn, skal få denne vinsten og bruka han til å eta seg mette og klæda seg i prydelege klæde for.
 
 
# Profeten Jesaja 24
1  Sjå, Herren tømer jordi og øyder henne; han brigder hennar skapnad og spreider dei som bur på henne.
2  Då gjeng det presten som folket, herren som trælen, matmori som trælkvinna, seljaren som kjøparen, lånaren som utlånaren, okraren som skuldmannen hans.
3  Tømd, ja uttømd skal jordi verta og plundra, ja plundra; for Herren hev tala dette.
4  Jordi syrgjer og visnar burt, jordheimen sjuknar og visnar burt; storingane på jordi sjuknar burt.
5  Og jordi er vanhelga under dei som bur der; for dei hev brote lovene, gjort imot bodet, brote den ævelege pakti.
6  Difor øyder forbanning jordi, og bøta lyt dei som bur på henne; difor brenn jordbuane, so berre få folk vert leivde.
7  Druvesafti tek skade, vintreet sjuknar burt; sukka lyt alle som fyrr var so hjarteglade.
8  Det er slutt med gleda ved trummeljod og slutt med ståket av dei som jublar; det er slutt med gleda ved citarklangen.
9  Syngjande tømer dei ikkje vinstaupet meir; beisk er den sterke drykken for dei som drikk.
10  Nedbroten er den aude byen; stengt er kvart hus, so ingen kann ganga inn.
11  Dei jamrar seg på gatone yver vinen; all gleda er burte, landlyst er gaman or landet.
12  Berre øyding er att i byen, og porten ligg krasa i røys.
13  For so skal det ganga til millom folki på jordi som når oljebær vert nedslegne, som ved etterhaustingi, når det er slutt med vinbergingi.
14  Dei*, dei skal lyfte røysti si og ropa med fagnad; yver Herrens herlegdom fegnast dei frå havet.
15  Æra difor Herren, de som bur i Auster-land, æra namnet åt Herren, Israels Gud, de som bur på havsens øyar*!
16  Frå ytste jaren åt jordi høyrer me lovsongar: Æra vere den Rettferdige! Men eg segjer: Eg gjeng til, eg gjeng til, usæl eg! Ransmenner ranar, ja, ransmenner ranar og herjar.
17  Gru og grav og garn yver deg, du som bur på jordi!
18  Og det skal ganga so at den som flyr for det gruelege bråket, skal falla i gravi, og den som kjem upp or gravi, skal verte fanga i garnet; for himmelslusone er opna, og grunnvollane åt jordi skjelv.
19  Jordi brest og knest, jordi rivnar og klovnar, jordi skjek og skjelv.
20  Sjangla skal jordi som drukken mann og verta slengd att og fram som ei hengjekøy, misgjerdi hennar skal tyngja henne ned, og ho skal falla og ikkje reisa seg meir.
21  I den tidi skal Herren heimsøkja himmelheren i høgdi og jordkongane nedpå jordi,
22  og dei skal sankast som fangar i hola og setjast fast i fangehuset, og langt um lenge skal dei få si straff.
23  Og månen skal blygjast og soli skjemmast; for Herren, allhers Gud, råder på Sions-fjellet og i Jerusalem, og framfor augo på hans styresmenner er det herlegdom.
 
 
# Profeten Jesaja 25
1  Herre, du er min Gud. Eg vill upphøgja deg, eg vil prisa namnet ditt, for du hev gjort underverk; dine råder frå forntidi er sanne og trufaste.
2  For du hev gjort ein by til ei steinrøys, ein fast by til ein grusdunge, du hev lagt slotti åt dei framande i øyde, so dei ikkje meir er ein by; dei skal aldri meir verta uppbygde.
3  Difor skal eit sterkt folk æra deg, byen åt dei ville heidningane ottast deg;
4  for du hev vore ei vern for vesalmannen, ei vern for fatigmannen i hans naud, eit skjol mot skolregn, ein skugge mot heten; for valdsmenns frøsing er som skolregn mot veggen.
5  Som du døyver hete i turt land, soleis døyver du bråket åt dei framande; som heten i skuggen av ei sky, soleis vert songen av valdsmenner døyvd.
6  Og Herren, allhers Gud skal på dette fjellet bu til eit gjestebod for alle folk, eit gjestebod med feite retter, eit gjestebod med gamal vin, med feite, mergfulle retter, med gamal avklåra vin.
7  Og han skal på dette fjellet riva sund sløret som sveiper seg kring alle folki, og det sveipet som ligg yver heidningfolki.
8  Han skal gjera dauden til inkjes for all æva, og Herren, Israels Gud, skal turka tårone av alle andlet, og sitt folks vanæra skal han taka burt frå all jordi; for Herren hev tala.
9  På den tidi skal dei segja: Sjå der er vår Gud, han som me venta skulde frelsa oss, dette er Herren som me venta på; lat oss frygda oss og fegnast i frelsa hans!
10  For handi åt Herren skal kvila yver dette fjellet; men Moab skal verta nedtrakka i sitt eige land, liksom halm vert trakka ned i gjødselvatn.
11  Og Moab skal breida ut hendene der, liksom symjaren gjer det når han sym; men Herren skal stagga storlætet hans trass i sløgdi av hans hender.
12  Og dei høgmura borgene dine* skal han riva ned, grunnsturta, jamna med jordi, so dei ligg i dusti.
 
 
# Profeten Jesaja 26
1  I den tidi skal dei syngja denne songen i Juda-landet: Ein sterk by hev me, frelsa set han til mur og vern.
2  Lat upp portane, so eit rettferdigt folk må få ganga inn, eit folk som held fast på sin truskap.
3  Den som er hugfast, han let du alltid hava fred; for på deg lit han.
4  So lit då på Herren allstødt! For i Herren, Israels Gud, hev me eit æveleg berg.
5  For han hev bøygt ned dei som budde i høgdi, byen som ris so høgt; han støytte han ned, ja støytte han til jordi, slo han ned i moldi.
6  Føter trakka honom ned, føter av vesalmenner, fet av armingar.
7  Stigen åt den rettferdige er jamn; du jamnar veg åt den rettferdige.
8  Ja, på dine domars veg venta me deg Herre; etter ditt namn og ditt minne stunda vår sjel.
9  Mi sjel lengta etter deg um natti, og åndi i meg leita etter deg. For straks domane dine råmar jordi, lærer jordbuane rettferd.
10  Fær den ugudlege nåde, so lærer han ikkje rettferd; då gjer han urett i det rettvisaste landet, og Herrens høgd ser han ikkje.
11  Herre, høgt var handi di lyft, men dei såg det ikkje; dei fekk sjå brennhugen din for folket og vart skjemde; ja, eld øydde uvenene dine.
12  Herre, du skal hjelpa oss til fred; for alt det me hev gjort, det gjorde du for oss.
13  Herre, vår Gud! Andre herrar enn du hev rådt yver oss; einast ved deg prisar me namnet ditt.
14  Daude livnar ikkje, daudingar stend ikkje upp*; difor heimsøkjer og øydelegg du dei og gjer til inkjes kvart minne um dei.
15  Du aukar folket, Herre! Du aukar folket og syner deg herleg; du flyt alle grensone åt landet langt ut.
16  Herre, i naudi søkte dei deg; og sende upp stille bøner då refsingi frå deg kom yver dei.
17  Liksom ei kvinna som er med barn, vrid seg og skrik i ridene når ho skal føda, soleis gjekk det oss for din vreide skuld, Herre!
18  Me var med barn, me vreid oss; men då me fødde var det berre vind; frelsa gav me ikkje landet, og det vart ikkje født folk til å bu på jordi.
19  Dine daude skal verta levande, mine lik skal standa upp; vakna og fegnast, de som bur i moldi! For dogg yver grøne urter er di dogg; og jordi gjev daudingane attende til livet.
20  Gakk då, mitt folk, inn i kovane dine og lat att dørene etter deg! Gøym deg ein augneblink, til dess vreiden gjeng yver!
21  For sjå, Herren gjeng ut frå bustaden sin og vil heimsøkja jordbuane, for deira misgjerd skuld, og jordi skal syna fram det blod som er utrent på henne, og ikkje meir dylja sine drepne.
 
 
# Profeten Jesaja 27
1  I den tidi skal Herren med sverdet sitt, det harde og store og sterke, heimsøkja Leviatan, den flogsnare draken*, og Leviatan, den krøkjande draken, og han skal drepa ubeistet som ligg i havet**.
2  I den tidi [skal de kveda]: Det finst ein yndeleg vingard; syng um han!
3  Eg, Herren, er vaktaren hans, kvar augneblink vatnar eg han; eg vaktar han dag og natt, so ingen skal heimsøkja han.
4  Vreide hev eg ikkje mot han. Hadde eg tornar og tistlar mot meg i strid, då skulde eg rjuka på dei og brenna dei upp alle i hop -
5  utan so dei vilde søkja vern hjå meg, gjera fred med meg, ja gjera fred med meg.
6  I komande dagar skal Jakob røta seg, Israel bløma og få renningar, og dei skal fylla jordheimen med frukt.
7  Hev vel Herren slege Israel so hardt som han slo den som slo han? Eller vart han drepen liksom fiendane hans vart drepne?
8  Med måte refste du folket då du jaga det frå deg. Herren dreiv det burt med sitt harde ver den dagen austanvinden bles.
9  Difor vert og misgjerdi åt Jakobs utsona, og det at syndi hans vert burtteki, gjev fullmogi frukt, når alle altarsteinane vert krasa som kalksteinar, og Astarte-bileti og solstolpane ikkje reiser seg meir.
10  For den faste byen ligg i øyde, ein folketom bustad, aud som øydemarki. Kalvar beiter der og hev der si lega og et av kvistene;
11  når greinene hev vorte turre, bryt dei dei av, kvinnfolki kjem og nører upp eld med dei. For dette er ikkje noko vitugt folk; difor miskunnar deira skapar dei ikkje, og han som laga dei, er dei ikkje nådig.
12  Og det skal henda i den tidi at Herren skal halda ei frukthausting alt frå Storelvi* til Egyptar-lands-bekken, og de, Israels born, skal verte sanka, ein for ein.
13  Og det skal henda i den tidi at dei skal blåsa i ein stor lur, og då skal dei koma dei burtkomne i Assurs land og dei burtdrivne i Egyptar-landet, og dei skal tilbeda Herren på det heilage fjellet i Jerusalem.
 
 
# Profeten Jesaja 28
1  Usæl den stolte kruna åt dei drukne mennene i Efra'im og den folnande blomen, den fagre prydnaden, som brikjer yver den feite dalen*, der dei ligg drukne av vin.
2  Sjå, Herren sender ein som er sterk og veldig*, lik ein hagl-eling, ein øydande storm; lik eit fløde av veldige, yverfløymande vatn slær han alt til jordi med makt.
3  Med føter skal ho verta nedtrakka, den stolte kruna åt dei drukne mennene i Efra'im,
4  og med den folnande blomen, den fagre prydnaden, som brikjer yver den feite dalen, skal det ganga som med den fika som er mogi fyrr sommaren er komen: So snart ein ser henne, set ein henne til livs, medan ein endå held henne i handi.
5  I den tidi skal Herren, allhers Gud, vera ei fager krune og ein storgild krans for leivningen av sitt folk,
6  og ei doms ånd for den som sit til doms, og styrke for dei som driv krigen attende til porten*.
7  Men ogso dei som er her*, ragar av vin og sjanglar av sterk drykk. Prest og profet ragar av sterk drykk, er dauddrukne av vin, sjanglar av sterk drykk. Dei ragar når dei hev syner, dei sjanglar når dei dømer;
8  for alle bordi er fulle av ufyseleg spy, det finst ikkje ein rein flekk.
9  Kven* er det han vil læra kunnskap, og kven er det han vil få til å skyna bodskapen sin? Er det born som nett er avvande, tekne frå brjostet?
10  For gnag og gnag*, gnag og gnag, gnål og gnål, gnål og gnål, noko her og noko der.
11  Ja vel, ved folk med stamande lippor og i eit framandt tungemål skal han tala til dette folket,
12  han som sa til dei: Dette er ro, lat den trøytte få kvila, og dette er kvild. Men dei vilde ikkje høyra.
13  So skal då Herrens ord verta dei gnag og gnag, gnag og gnag, gnål og gnål, gnål og gnål, noko her, noko der, so dei skal ganga og detta baklenges og verta sundbrotne og bundne og fanga.
14  Difor høyr Herrens ord, de spottarar, de som er herrar yver folket her i Jerusalem!
15  Av di de segjer: Me hev gjort ein avtale med dauden og eit samband med helheimen; når den susande svepa fer fram, skal ho ikkje nå oss; for me hev gjort lygni til livd og svikråd til skjol åt oss -
16  difor segjer Herren, Israels Gud: Sjå eg hev lagt i Sion ein grunnstein, ein prøvd stein, ein dyrverdig, fast grunna hyrnestein; den som trur, tek det med ro*.
17  Og eg vil gjera rett til mælesnor og rettferd til lodd, og hagl skal riva burt lygnlivdi, og skylet skal vatnet skylja burt.
18  Og dykkar avtale med dauden skal verta stroken, og dykkar samband med helheimen skal ikkje standa fast; når den susande svepa fer fram, skal de verte nedtrakka.
19  Kvar gong ho fer fram, skal ho riva dykk burt; kvar morgon skal ho fara fram, både dag og natt, og den reine skræma vert det når de skynar bodskapen;
20  for sengi er for stutt til å strekkja seg i og åklædet er for smalt til å sveipa seg i.
21  For Herren skal reisa seg liksom ved Perasin-fjellet, han skal harmast liksom i dalen ved Gibeon; Han skal gjera sitt verk, eit underleg verk, han skal gjera sitt arbeid, eit sjeldsynt arbeid.
22  Og no, lat vera med å spotta, so bandi dykkar ikkje skal verta stramare! For um øyding og fastsett straffedom yver heile jordi hev eg høyrt frå Herren, Israels Gud, allhers Gud.
23  Vend øyra til og høyr mi røyst, gjev gaum og høyr kva eg segjer!
24  Når plogmannen vil så, held han då stødt på med å pløgja og fora og horva si jord?
25  Når han hev jamna åkeren, spreier han ikkje då dylla og karve og sår kveite i rader og bygg på den avmerkte staden og spelt i kanten?
26  Hans Gud hev synt han den rette måten, han lærde han det.
27  For ein treskjer ikkje dylla med treskjeslede, rullar ikkje vognhjul yver karve; men med stav bankar ein dylla og karve med kjepp.
28  Vert vel brødkorn krasa? Nei, ein treskjer det ikkje stødt, og når ein driv sine vognhjul og sine hestar yver det, so knusar ein det ikkje.
29  Ogso dette kjem frå Herren, allhers Gud. Han er underfull i råd, stor i visdom.
 
 
# Profeten Jesaja 29
1  Usæl Ariel*, Ariel, du by der David slo læger! Legg år til år, lat høgtidene ganga sin rundgang!
2  Då vil eg gjera det trongt for Ariel, og der skal vera sorg og jammer; men so skal det* verta meg eit verkeleg Ariel.
3  Eg vil slå læger rundt ikring deg, og eg vil ringa deg inne med vaktpostar og byggja vollar imot deg.
4  Då skal du tala lågmælt frå jordi, og frå moldi skal du mulla fram ordi dine; og røysti di skal høyrast frå jordi liksom frå ein som manar daudingar, og frå moldi skal talen din kviskra.
5  Men so skal hopen av fiendane dine verta som dumba, og flokken av valdsmennene som fjukande agner, og det skal henda i ein augneblink, dåtteleg.
6  Frå Herren, allhers Gud, skal heimsøkjing koma med bulder og bråk og med veldig dun, kvervelvind og storm og øydande eld.
7  Og alle dei mange heidningfolki som strider mot Ariel, skal verta som ein draum, ei syn um natti, alle dei som strider mot det og borgi i det, og som trengjer seg inn på det.
8  Og det skal ganga liksom når den svoltne drøymer og tykkjer han et, men når han vaknar, då er han tom, og liksom når den tyrste drøymer og tykkjer at han drikk, men når han vaknar, sjå, då er han maktlaus, og sjeli hans ormektast; soleis skal det ganga alle dei mange heidningfolki som strider mot Sions-fjellet.
9  Stir på kvarandre, og vert øre! Stir dykk blinde, og ver blinde! De er drukne, men ikkje av vin; de ragar, men ikkje av sterk drykk.
10  For Herren hev rent ut yver dykk ei tung svevns ånd, og han hev late att augo dykkar, profetane, og sveipt yver hovudi dykkar, sjåarane.
11  Og soleis hev syni av alt i hop vorte dykk som ordi i ei forsigla bok; Rettar ein henne til ein som skynar skrift, og segjer: Les dette! so segjer han: Eg kann ikkje, for ho er forsigla.
12  Eller ein retter boki til ein som ikkje skynar skrift, og segjer: Les dette! so segjer han: Eg skynar ikkje skrift.
13  Og Herren segjer: Etter di dette folket held seg nær til meg med munnen og ærar meg med lippone, men held hjarta sitt langt burte frå meg, og deira otte for meg er eit menneskebod som dei hev lært,
14  sjå difor vil eg halda ved med å fara underleg åt med dette folket, underleg og ovunderleg, og visdomen åt deira vismenner skal forgangast, og vitet åt deira vituge menner skal løyna seg.
15  Usæle dei som vil løyna i dypti for Herren det som dei hev fyre seg, og som gjer gjerningane sine i myrkret, og som segjer: Kven ser oss, og kven kjenner oss?
16  Å kor rangsnudde de er! Er pottemakaren å rekna lik med leiret hans, so verket kunde segja um han som gjorde det: Han hev ikkje gjort meg, og det som er laga, segjer um han som laga det: Han hev ikkje vit på det?
17  Berre eit lite bel endå, so skal Libanon verta til grøderik mark, og den grøderike marki verta rekna som skog.
18  På den dagen skal dei dauve høyra ordi i boki, og ut frå dimma og myrker skal augo åt dei blinde sjå,
19  Og dei spaklyndte skal gleda seg dess meir i Herren, og dei fatige millom menneski fegnast i Israels Heilage;
20  for burte er valdsmannen, og ute er det med spottaren, og utrudde vert alle som er årvake til å gjera urett,
21  dei som gjer folk til syndarar for eit ord skuld og legg snaror for den som hevdar retten på tinget, og som med uppdikt rengjer retten for den rettferdige.
22  Difor segjer Herren so til Jakobs hus, Herren som løyste ut Abraham: No skal Jakob ikkje verta til skammar, og no skal han sleppa å verta bleik i andletet;
23  for når han og borni hans ser det mine hender hev gjort midt ibland dei, då skal dei helga namnet mitt, og dei skal helga Jakobs Heilage, og Israels Gud skal dei ottast.
24  Dei som for vilt i si ånd, skal læra vit, og dei som mukkar, skal taka mot lærdom.
 
 
# Profeten Jesaja 30
1  Usæle dei trassige born, segjer Herren, dei som fullfører råd som ikkje er frå meg, og gjer avtale utan min Ande, so dei legg synd til synd,
2  dei som fer av stad til Egyptar-land og hev ikkje rådspurt meg - dei vil finna vern hjå Farao og søkja livd i skuggen av Egyptar-land.
3  Men Faraos vern skal verta dykk til skam, og livdi i skuggen av Egyptar-land til skjemd.
4  For fyrstane deira* er komne til Soan**, og sendebodi deira kjem radt til Hanes;
5  alle vert dei til skammar ved eit folk som ikkje gagnar dei, som ikkje er til hjelp og ikkje til bate, men berre er til skam og skjemd.
6  Framsegn um dyri som dreg mot sud. Gjenom eit land med naud og trengsla, der løva og løvemor, hoggorm og fljugande seraf-orm hev heimen sin, fører dei eigedomen sin på asenrygg og skattane sine på kamelkrugg til eit folk som ikkje gagnar dei.
7  Aldri nokon gong vil Egyptar-land hjelpa; difor kallar eg det: storskrytaren som sit still.
8  Gakk no inn, skriv det på ei tavla medan dei ser på, og teikna det inn i ei bok, so det kann vera for komande dagar, for alltid, til æveleg tid!
9  For det er eit trassigt folk, ljugarborn, born som ikkje vil høyra Herrens lov,
10  som segjer til sjåarane: De skal ikkje sjå, og til profetane: De skal ikkje skoda for oss det som rett er; tala smeikjande til oss, skoda synkvervingar,
11  vik burt frå vegen, tak ut av stigen, få Israels Heilage burt frå augo våre!
12  Difor segjer Israels Heilage so: Etter di de hev vanda dette ordet, og set dykkar lit til vald og krokvegar og studt dykk på slikt -
13  difor skal denne misgjerdi verta dykk som ein falleferdig mole som skyt seg lenger og lenger fram på ein høg mur, til dess muren brått, i ein augneblink, brotnar ned og vert krasa.
14  Han vert krasa liksom ein krasar krusty, som ein slær sund utan skånsel, so det millom molane ikkje finst eit brot til å henta eld med frå gruva eller ausa vatn med av brunnen.
15  For so sa Herren, Israels Gud, Israels Heilage: Dersom de vender um og held dykk stille, skal de verta frelste; i stilla og i tillit skal dykkar styrke vera. Men de vilde ikkje.
16  De sa: Nei, på hestar vil me fljuga - difor skal de fly - og på snøggføtte dyr vil me rida - difor skal forfylgjarane dykkar vera snøgge.
17  Eit tusund skal røma for trugsmål frå ein mann; berre fem mann trugar, skal de røma til dess dykkar leivning er lik ei flaggstong på toppen av eit fjell og eit merke på ein haug.
18  Difor biar Herren med å vera dykk nådig; og difor held han seg langt burte i det høge med si miskunn mot dykk; for Herren er doms Gud; Sæle er alle dei som biar på han!
19  For du folk som bur på Sion, i Jerusalem, du må ikkje gråta meir; han vil vera deg nådig når du ropar um hjelp; når han høyrer det, svarar han deg.
20  Herren skal gjeva dykk trengsels-brød og fengsels-vatn*, og då skal lærarane dine ikkje meir løyna seg, men augo dine skal sjå lærarane dine,
21  og når du vik av til høgre eller til vinstre, skal øyro dine høyra det ordet bak deg: Dette er vegen, gakk på den!
22  Og du skal halda for ureint sylvplatone på dine utskorne bilete og gyllingi på ditt støypte bilete; du skal kasta det burt som skitne fillor; ut med deg! skal du segja til det.
23  Då skal han gjeva regn for sædet som du sår i jordi, og brød av grøda på jordi, og det skal vera både kraftigt og saftigt; den dagen skal bufeet ditt beita på ei vid eng.
24  Og uksane og asni som arbeider jordi, skal eta salta blandingsfôr, som vert kasta med skufl og kastegreip.
25  Og på kvart høgt fjell og på kvar høg bakke skal det vera bekker, straumar av vatn, på den store slakte-dagen, når tårni fell.
26  Og måneljoset skal verta som solljoset, og solljoset skal verta sju gonger klårare, som ljoset for sju dagar, den dagen då Herren lækjer skaden som folket hans hev fenge, og bind um såret av slaget det fekk.
27  Sjå, Herrens namn kjem langt burtanfrå, brennande er vreiden hans, og tung er røyken som stig upp; lippone hans svell av harm, og tunga hans er som øydande eld,
28  og vreidepusten hans er som ei yverfløymande å som når til halsen; han vil sælda heidningfolki i tyningssåldet og leggja eit beisl i munnen åt folki til å leida dei vilt.
29  Dykkar song skal ljoda som i den natti då høgtidi* vert innvigd, og det skal vera hjartans gleda, som når de gjeng med fløytespel upp til Herrens fjell, til Israels berg.
30  Og Herren skal lata si veldige røyst ljoda og syna sin nedfarande arm i brennande harm og øydande eldsloge, storm og støyteregn og hagl.
31  For røysti åt Herren skal Assur verta forfærd, han som slær med kjeppen.
32  Og kvar gong staven som Herren etter si rådgjerd let falla på han, fer ned, skal det ganga fyre seg med klang av trummor og citarar, og gong på gong skal han lyfta sin arm og strida imot han.
33  For ei brandtuft er longe tilbudd; for kongen og er ho tilbudd, djup og vid; bålet hennar hev eld og ved i mengd; lik ein svovelstraum set Herrens ande det i brand.
 
 
# Profeten Jesaja 31
1  Usæle dei som fer ned til Egyptar-land etter hjelp og lit på hestar og stolar på vogner for di dei er so mange, og på hestfolk for di dei er so mannsterke, men ikkje vender augo til Israels Heilage og ikkje søkjer Herren!
2  Men han og er vis, han let ulukka koma, og ordi sine tek han ikkje i seg att; men han reiser seg mot huset åt dei vonde og mot dei som er hjelp for illgjerdsmenner.
3  Og egyptarane er menneske og ikkje Gud, og deira hestar er kjøt og ikkje ånd, og Herren skal retta ut handi si og hjelparen skal snåva, og den som hev fenge hjelp, falla; og dei skal alle saman ganga til grunns.
4  For so sa Herren til meg: Liksom ei løva, ei ungløva, burar yver rovet sitt, um ein heil flokk hyrdingar sankar seg imot henne, og ho skræmest ikkje av skriket deira og vert ikkje redd for ståket, soleis skal Herren, allhers Gud, fara ned og strida mot Sions fjell og mot Jerusalems-haugen.
5  Liksom fuglane breider ut vengene sine, soleis skal Herren, allhers Gud, verja Jerusalem, verja og frelsa, ganga framum* og berga.
6  Vend um til han som de er so djupt falne frå, de Israels-born!
7  For i den tidi skal kvar ein av dykk kasta frå seg sine sylvgudar og gullgudar, som dykkar hender hev gjort dykk til å synda med.
8  Og Assur skal falla for eit sverd som ikkje høyrer ein mann til, og eit sverd som ikkje høyrer eit menneske til, skal øyda han, og han skal røma for sverdet, og hans unge menner skal verta trælar.
9  Og berget* hans skal røma i redsla, og fyrstane hans skal skræmast burt ifrå fana si, segjer Herren, han som hev elden sin i Sion og omnen sin i Jerusalem.
 
 
# Profeten Jesaja 32
1  Sjå, med rettferd skal kongen råda, og hovdingane skal styra etter rett,
2  og kvar ein av dei skal vera som eit skyle for veret og ei livd mot sturtregn, som bekker i øydemarki, som skuggen av eit veldigt fjell i eit uppturka land.
3  Då skal augo åt dei som ser, ikkje vera blinde, og øyro åt dei som høyrer, skal vera grannhøyrde,
4  hjarto åt dei tankelause skal evla skyna; og tunga åt dei stame skal hava lett for å tala klårt.
5  Dåren skal ein ikkje meir kalla gjæv, og den svikfulle skal ein ikkje kalla hugstor.
6  For dåren talar dårskap, og hjarta hans finn på vondt; so gjer han vanheilag gjerd og talar forvende ting um Herren, han let den hungrige svelta og let den tyrste vanta drikka.
7  Og våpni åt den svikfulle er vonde; han tenkjer ut meinråder til å føra dei spaklyndte i ulukka med falske ord, og det når den fatige talar det som rett er.
8  Men gjævningen hev gjæve tankar, og han stend fast ved det som gjævt er.
9  De sorglause kvinnor, statt upp og høyr det eg segjer! De trygge døtter, vend øyra dykkar til min tale!
10  Um år og dag skal de skjelva, de trygge! For det er slutt med all vinberging, fruktonni kjem ikkje.
11  Vert forfærde, de sorglause! Skjelv, de trygge! Klæd dykk nakne og sveip sekk um dykkar lender!
12  Dei slær seg for bringa og klagar yver dei fagre marker, yver det fruktrike vintreet.
13  På åkrane åt mitt folk, skyt tornar og tistlar upp, ja yver alle gledehus i den jublande byen.
14  For slottet er tomt, mugen i byen er burte; haug* og vakttårn hev vorte til holor for ævelege tider, til frygd for villasen, til beite for bølingar -
15  til dess Anden vert utrend yver oss frå det høge, og øydemarki vert til grøderikt land, og grøderikt land vert rekna som skog.
16  Og rett skal bu i øydemarki, og rettferd skal hava sin heim på det grøderike landet.
17  Og rettferds verk skal vera fred, og rettferds frukt skal vera ro og tryggleik til æveleg tid.
18  Og folket mitt skal bu i freds bustad og i tryggleiks tjeld og på sorgfrie kvilestader.
19  Men det skal hagla når skogen* fell, og djupt skal byen kuast ned.
20  Sæle er de som sår attmed alle vatn, som slepper uksen og asnet på frifot!
 
 
# Profeten Jesaja 33
1  Usæl du tynar som ikkje sjølv hev vorte tynt, og du ransmann som ingen hev rana ifrå! Når du er ferdig med å tyna, skal du sjølv verta tynt; når du hev slutta med å rana, skal andre rana frå deg.
2  Herre, ver oss nådig! På deg biar me; ver armen vår kvar morgon, ja vår frelsa i nauds tid.
3  For torerøysti rømer folki; når du reiser deg, vert heidningane spreidde.
4  Fengdi dykkar vert sanka, liksom skavaren* sankar; liksom engsprettone spring, spring dei etter det.
5  Upphøgd er Herren, for han bur i det høge; han fyller Sion med rett og rettferd.
6  Trygge tider skal koma for deg, ein fullnad av frelsa, av visdom og kunnskap; otte for Herren skal vera skatten åt det.
7  Høyr, løvekjempone* deira skrik der ute, fredsbodi græt sårt.
8  Ålmannvegane er aude, ferdafolk er der ikkje meir - han* hev brote pakti**, vanvyrdt byane***; ikkje vyrdt noko menneske.
9  Landet visnar og sjuknar burt; Libanon stend skjemd og visnar; Saron er som den aude mark, og Basan og Karmel rister lauvet av seg.
10  No vil eg standa upp, segjer Herren, no vil eg reisa meg, no vil eg ikkje sitja i ro lenger.
11  De skal ganga umhender med strå og føda halm, dykkar frøsing er ein eld som skal øyda dykk.
12  Og folkeslag skal verta brende til kalk, dei skal likjast avskoren klunger som vert uppbrend med eld.
13  Høyr, de som er langt undan, kva eg hev gjort og kjenn min styrke, de som er nær!
14  Syndarar skjelv på Sion, skjelte hev teke dei gudlause: Kven kann bu ved ein øydande eld? Kven kann bu ved ævelege bål?
15  Den som ferdast i rettferd og talar det som rett er, den som vanvyrder det ein vinn med urett og vald, den som held sine hender frå å taka mutor, stappar øyro att og vil ikkje høyra på blodråd, og som let augo att og vil ikkje sjå på det som vondt er,
16  han skal bu på høge stader, fjellborger er hans vern; sitt brød fær han, vatnet tryt ikkje for han.
17  Augo dine skal skoda kongen i hans herlegdom, dei skal sjå eit vidsveimt land.
18  Hjarta ditt skal tenkja på redsla: Kvar er han som skreiv upp? Kvar er han som vog pengane? Kvar er han som talde tårni?
19  Det ville folket skal du ikkje meir sjå, folket med det vande målet som ein ikkje kann skyna, med den stamande tunga som ein ikkje kann tyda.
20  Sjå på Sion, byen for våre høgtidsstemnor! Augo dine skal i Jerusalem sjå ein trygg bustad, eit tjeld som ikkje vert flutt; pålane vert aldri upprykte, og snorene slitnar aldri sund.
21  Men der skal me hava Herren, den veldige, i staden for breide åer og elvar; ingi rorskuta skal fara der, og ikkje noko veldigt langskip.
22  For Herren er domaren vår, Herren er vår lovgjerar, Herren er kongen vår, han skal frelsa oss.
23  Slakke heng togi dine*, dei evlar ikkje stydja mastri, dei held ikkje seglet utspana - då vert herfang bytt i mengd, jamvel dei lame ranar og plundrar.
24  Og ingen ibuar skal segja: Eg er sjuk. Folket som bur der, hev fenge si misgjerd forlati.
 
 
# Profeten Jesaja 34
1  Kom hit, de heidningefolk, og høyr, og de folkeslag, gjev gaum! Jordi høyre og det som fyller henne, jordheimen og alt som veks der!
2  For Herrens vreide er yver alle heidningefolki, og harmen hans yver all deira her, han bannstøyter dei, gjeve dei til slakting.
3  Og dei som vert drepne, skal verta burtslengde; og teven av liki deira skal stiga upp, og fjelli skal fljota av blodet deira.
4  Og heile himmelheren skal kverva, og himmelen verta ihoprulla som ein bokrull, og heile hans her skal visna og falla ned, som bladet fell av vintreet og det visne lauvet av fiketreet.
5  For sverdet mitt hev vorte drukke* i himmelen; sjå, yver Edom skal det fara ned til dom, yver det folket eg hev bannstøytt.
6  Sverdet åt Herren er fullt av blod, gjødt med feitt, med blod av lamb og bukkar og med nyrefeitt av verar; for ei offerslakting held Herren i Bosra og ei stor nedslakting i Edom-landet.
7  Og villuksar skal sturta saman med dei, og stutar saman med sterke uksar, og landet deira skal verta drukke av blod, og jordi deira hevda med feitt;
8  for frå Herren kjem ein hemnardag, eit attergjeldsår for Sions sak.
9  Og bekkene i Edom skal verta til bek, og moldi til svovel; landet der skal verta til brennande bek.
10  Korkje natt eller dag skal det slokna, i all æva skal røyken frå det stiga upp; frå ætt til ætt skal det liggja i øyde, i all æva er det ingen som fer igjenom det.
11  Pelikan og bustyvel skal eiga det, og kattula og ramn skal bu i det, og han skal spana ut yver det mælesnor til øyding og lodd til å gjera det tomt.
12  Det finst ingi gjævingar der, som kann ropa nokon ut til konge; og det er ute med alle hovdingane.
13  Klunger skal renna i slotti der, og netla og tistlar i borgene, og det skal vera ein bustad for sjakalar, ein stad for strussar.
14  Ville hundar og andre villdyr skal møtast der, og raggetroll skal ropa til kvarandre; ja, der uner Lilit* og finn seg ein kvilestad.
15  Der byggjer pilormen reir og legg egg, og klekkjer ut ungar og sankar dei og gjev dei livd; ja, der sankar gribbane seg saman.
16  Sjå etter i Herrens bok og les! Ikkje eitt av desse dyri skal vanta, det eine skal ikkje sakna det andre; for hans munn byd det, og hans Ande sankar dei,
17  og han kastar lut for dei; og handi hans ætlar dei det* med mælesnor; til æveleg tid skal dei eiga det, frå ætt til ætt skal dei bu i det.
 
 
# Profeten Jesaja 35
1  Øydemarki og turrlendet skal gleda seg, og den aude heidi skal fegnast og bløma som ei lilja.
2  Ho skal bløma og fegnast, ja fegnast og syngja med frygd; herlegdomen åt Libanon hev ho fenge, Karmels og Sarons pryda; dei skal sjå Herrens herlegdom, vår Guds pryda.
3  Styrk dei valne hender og gjer dei ustøde kne sterke!
4  Seg til dei urolege hjarto: Ver frihuga, ottast ikkje! Sjå, der er dykkar Gud! Hemnen kjem, vederlag frå Gud, han kjem sjølv og frelser dykk.
5  Då skal augo åt dei blinde verta opna, og øyro åt dei dauve verta upplatne;
6  då skal den lame springa som ein hjort, og tunga åt den mållause jubla. For kjeldor bryt fram i øydemarki, og bekker på den aude heidi,
7  og det gloande sandhavet skal verta til ein sjø, og det tyrste landet til vasskjeldor; på den staden der sjakalar låg og kvilde, veks sev og røyr.
8  Og der skal det vera ein brøytt veg, og dei skal kalla han den heilage vegen; ingen urein skal ganga på han, men han skal vera berre for hans folk; ingen vegfarande, ikkje dårar ein gong, skal fara vilt.
9  Der skal det ingi løva vera, og inkje rovdyr skal koma upp på han; dei skal ikkje finnast der; men dei utløyste skal ferdast der.
10  Og Herrens utløyste skal snu heim att og koma til Sion med fagnadrop, og æveleg gleda er det yver hovudet deira; frygd og gleda skal dei nå, og sorg og sukk skal fly.
 
 
# Profeten Jesaja 36
1  I det fjortande året av kongedømet åt Esekias drog Sankerib, kongen i Assyria, upp imot alle faste byar i Juda og hertok dei.
2  Assyrarkongen sende Rabsake med ein stor her frå Lakis til Jerusalem mot kong Esekias; han stogga innmed vassleidingi frå Øvredammen, attmed ålmannvegen til Vaskarvollen.
3  Då gjekk Eljakim Hilkiasson, slottshovdingen, ut til han saman med Sebna, riksskrivaren, og Joah Asafsson, sogeskrivaren.
4  Og Rabsake sa til dei: Seg til Esekias: So segjer storkongen, kongen i Assyria: Kva er det for ei trygd du trøystar deg med?
5  Eg segjer: Berre tome ord [er det du segjer:] Her er klokskap og styrke nok til krig. Kven er det då du lit på, sidan du hev sett deg upp imot meg?
6  Ja, eg veit nok du set di lit til Egyptar-land, den brotne røyrstaven, som sting hol i handi på alle som styd seg på han; soleis er Farao, egyptarkongen, for alle dei som lit på han.
7  Men svarar du meg: Det er Herren vår Gud me lit på - var det då ikkje hans offerhaugar og hans altar Esekias fekk burt, då han sa til Juda og Jerusalem: Framfor dette altaret er det de skal tilbeda?
8  Men kom no og gjer eit veddemål med herren min, kongen i Assyria: Eg skal gjeva deg tvo tusund hestar i fall du kann finna ridarar til dei.
9  Korleis skulde du då kunde driva attende ein einaste jarl, ein av dei ringaste tenarane åt herren min? Difor lit du på Egyptar-land og vonar du skal få vogner og hestfolk derifrå.
10  Trur du då det er mot Herrens vilje eg hev drege mot dette landet og vil leggja det øyde? Nei, Herren hev sjølv sagt til meg: Drag ut imot dette landet og legg det i øyde!
11  Då sa Eljakim og Sebna og Joah til Rabsake: Gjer vel og tala til tenarane dine på syrisk! For me skynar det. Tala ikkje til oss på jødisk, so folket som stend på muren, høyrer det.
12  Men Rabsake svara: Tru det er til herren din og til deg herren min hev sendt meg for å segja dette? Er det ikkje til dei mennene som sit på muren og snart lyt eta sitt eige skarn og drikka sitt eige vatn liksom de sjølve?
13  So steig Rabsake fram og ropa med høg røyst på jødisk: Høyr eit ord av storkongen, kongen i Assyria!
14  So segjer kongen: Lat ikkje Esekias få dåra dykk! For han er ikkje god til å berga dykk.
15  Lat ikkje Esekias få dykk til å lita på Herren, med di han segjer: Herren vil nok hjelpa oss, denne byen skal ikkje gjevast i hendene på assyrarkongen.
16  Høyr ikkje på Esekias! For so segjer kongen i Assyria: Gjer fred med meg og kom ut til meg, so skal de få eta kvar av sitt vintre og sitt fiketre og drikka vatn kvar or sin brunn,
17  til dess eg kjem og hentar dykk til eit land som er likt dykkar eige land - eit land med korn og druvesaft, eit land med brød og vinhagar.
18  Lat ikkje Esekias lokka dykk og segja: Herren vil berga oss! Hev vel nokon av gudane åt hine folki berga sitt land for kongen i Assyria?
19  Kvar er gudane til Hamat og Arpad? Kvar er gudane til Sefarva'im? Hev Samaria-gudane berga Samaria ut or hendene mine?
20  Kven er det av alle gudane åt desse landi som hev berga sitt land for meg? Skulde so Herren kunna berga Jerusalem ut or hendene mine?
21  Dei tagde og svara han ikkje eit ord; for so lydde bodet kongen hadde gjeve; De skal ikkje svara han.
22  Men Eljakim Hilkiasson, slottshovdingen, og Sebna, riksskrivaren, og Joah Asafsson, sogeskrivaren, kom med sundrivne klæde heim til Esekias og bar fram til han ordi hans Rabsake.
 
 
# Profeten Jesaja 37
1  Som no kong Esekias høyrde det, reiv han sund klædi sine og sveipte seg i sekkety og gjekk inn i Herrens hus.
2  So sende han Eljakim, slottshovdingen, og Sebna, riksskrivaren, og dei eldste av prestane, sveipte i sekkety, til Esaias Amosson, profeten,
3  og dei sa til han: So segjer Esekias: Dette er ein dag som er vigd naud og tukt og vanæra; Fosteret er fullbore, men det finst ikkje makt til fødsli.
4  Kann henda Herren din Gud høyrer det Rabsake hev sagt, han som assyrarkongen, herren hans, sende til å hæda den levande Gud, so han refser han for dei ordi som Herren din Gud hev høyrt. So send då upp ei bøn for den leivningen som endå er att!
5  Då kongsmennene kom til Esaias,
6  sa han til dei: Ber desse ordi heim til herren dykkar: So segjer Herren: Du tarv ikkje reddast for dei ordi skuld som du fekk høyra, dei som sveinane åt assyrarkongen hædde meg med!
7  Eg vil skjota det i hugen hans at han fer heim att til sitt eige land for skuld ei tidend han fær, og der, i hans eige land, vil eg lata han falla for sverdet.
8  So drog Rabsake burt att. Han hadde høyrt at assyrarkongen var faren burt frå Lakis, og møtte han medan han heldt på og kringsette Libna.
9  Då fekk Kongen høyra at Tirhaka, kongen i Etiopia, hadde drege ut i herferd mot han. So sende han nokre menner til Esekias og sa:
10  So skal de segja til Esekias, Juda-kongen: Lat ikkje din Gud, som du set di lit til, få dåra deg, so du tenkjer: Jerusalem kjem aldri til å falla i hendene på assyrarkongen.
11  Du hev nok høyrt gjete kva kongane i Assyria hev gjort med alle andre land, at dei hev lagt dei i øyde - og so skulde du verta berga?
12  Hev dei folki som federne mine øydde, vorte berga av gudane sine - Gosan og Haran og Resef og Edens-borni i Telassar?
13  Kvar er no Hamat-kongen og Arpad-kongen og kongen i Sefarva'im-byen og kongane i Hena og Ivva?
14  Då Esekias hadde teke imot brevet av sendemennene og lese det, gjekk han upp i Herrens hus og breidde det ut for Herrens åsyn.
15  Og Esekias bad til Herren og sa:
16  Herre, allhers Gud, Israels Gud, du som tronar yver kjerubane! Einast du er Gud for alle rike på jordi, du hev skapt himmelen og jordi.
17  Halla øyra ditt hit, Herre, og lyd! Lat upp augo dine, Herre, og sjå! Høyr dei ordi som Sankerib sende og hædde den levande Gud med.
18  Ja visst er det so, Herre, at kongane i Assyria hev øydt alle folki og landi deira.
19  Dei hev kasta gudane deira på elden; for dei er ikkje gudar, men verk av mannehender - tre og stein; difor kunde dei gjera dei til inkjes.
20  Men berga oss no frå hans velde, Herre vår Gud, so alle rike på jordi kann sjå at einast du er Herren!
21  Då sende Esaias Amosson bod til Esekias med dei ordi: So segjer Herren, Israels Gud: Med umsyn på det du bad meg um mot Sankerib, Assur-kongen,
22  då er dette det ordet Herren hev tala um han: Ho vanvyrder deg, spottar deg, ungmøyi, Sions dotter; ho rister på hovudet etter deg, Jerusalems dotter.
23  Kven var det du hædde og spotta? Kven lyfte du røysti imot? Høgt lyfte du augo dine, mot Israels Heilage.
24  Ved dine sendemenn hædde du Herren og sa: Med mine tallause vogner for eg upp på dei høgste fjelli, til Libanons øvste tindar; der høgg eg dei høgste sedrar, dei gilde cypressar der stend; eg vinn meg fram til den øvste høgdi, den tettvaksne skogen der.
25  Eg grov brunnar og drakk av dei; med fotsolen min turkar eg ut alle Egyptar-lands elvar.
26  *Hev du 'kje høyrt at eg longe hev laga det so? Frå fordom hev eg fyreskipa dette. No hev eg late det ganga fram, so du fekk makt til å øyda faste byar og gjera dei til aude røysar.
27  Dei som budde der, vart veike og valne, dei fæltest og stod til skammar; dei vart liksom graset på marki og urtene grøne, liksom graset på taki og korn som er avsvide fyrr det hev skote.
28  Eg veit når du sit og gjeng ut eller inn, kor du slær deg vill imot meg.
29  Av di du er vill imot meg, og ditt ovmod hev nådd mine øyro, so set eg min ring i nosi di, mitt beisl millom lippone dine og driv deg attende den vegen du kom.
30  Og dette skal du* hava til merke: I år skal de eta korn som hev sått seg sjølv, eit anna år det som renn upp av roti; men tridje året skal de så og hausta og planta vinhagar og eta det dei ber.
31  Og det som er berga og lever att av Juda-ætti, skal skjota djupare røter nedantil og bera frukt ovantil.
32  For frå Jerusalem kjem ein flokk som er leivd, og frå Sions-fjellet ein hop som er berga; brennhugen åt Herren, allhers Gud, skal gjera dette.
33  Difor segjer Herren so um Assur-kongen: Han skal ikkje koma inn i denne byen og ikkje skjota nokor pil inn i han; han skal ikkje storma fram mot han med skjold og ikkje kasta upp nokon voll imot han.
34  Den vegen han kjem, lyt han fara attende; i denne byen slepp han ikkje inn, segjer Herren.
35  Eg vil verna denne byen og fria han ut for mi skuld og for Davids skuld, han som var tenaren min.
36  Og Herrens engel for ut og slo hundrad og fem og åtti tusund mann i assyrarlægret; då folk reis upp morgonen etter, fekk dei sjå at dei låg daude der alle i hop.
37  Då tok han ut og for heim att, Sankerib, Assur-kongen, og sidan heldt han seg i ro i Ninive.
38  Medan han so ein gong heldt bøn i templet åt Nisrok, guden sin, gjekk det so til at Adrammelek og Sareser, sønene hans, hogg han ned med sverdet. Dei kom seg undan til Ararat-landet, og Asarhaddon, son hans, vart konge etter han.
 
 
# Profeten Jesaja 38
1  Ved det leitet vart Esekias so sjuk at det stod um livet. Og Esaias Amosson, profeten, kom til han og sa til han: So segjer Herren: Skipa alle ting til rettes i huset ditt! For du lyt døy; du fær ikkje leva lenger.
2  Då snudde Esekias andletet mot veggen og bad soleis til Herren:
3  Å, Herre, kom då i hug at eg hev ferdast for di åsyn i truskap og med heilt hjarta og gjort det som godt er i dine augo! Og han storgret.
4  Då kom det eit ord til han frå Herren; det lydde so:
5  Gakk og seg til Esekias: So segjer Herren, Gud åt David, far din: Eg hev høyrt bøni di og set tårone dine. Sjå, eg vil leggja femtan år attåt alderen din.
6  Og eg vil berga deg og denne byen frå assyrarkongen og veldet hans, og eg vil verna denne byen.
7  Og no skal du høyra kva merke Herren gjev deg på at han vil halda det han hev lova:
8  Sjå, eg let skuggen på solskiva, som hev gjenge ned med soli på solskiva åt Akas, ganga ti strek attende. Og soli gjekk attende ti av dei streki ho hadde gjenge ned.
9  Ein song som Esekias, Juda-kongen, skreiv då han hadde vore sjuk, men hadde kome seg av sjukdomen:
10  Eg sa: I mine beste år lyt eg fara igjenom helheimsportane; eg lyt bøta med resten av åri mine.
11  Eg sa: Eg fær ikkje sjå Herren, Herren i landet åt dei levande; eg fær ikkje skoda menneske meir millom dei som bur i stilla.
12  Min bustad vert upprykt og burtførd frå meg som eit hyrdingtjeld; eg hev rulla mitt liv i hop som ein vevar, frå varpet skjer han* meg av; frå dag til natt gjer du av med meg.
13  Eg roa mi sjel alt til morgons; som ei løva knasar han alle mine bein; frå dag til natt gjer du av med meg.
14  Som ei svala, ei trana, so sutra eg, eg kurra som ei duva; dimme såg mine augo mot høgdi: Eg er kvidefull, Herre, borga for meg!
15  Kva skal eg segja? Han hev sagt meg det, og han hev gjort det*; Stilt vil eg ferdast alle mine år etter all mi sjelekvida.
16  Herre, ved dei* lever menneskja, og dei held uppe alt liv i mi ånd; so gjer meg då frisk, og lat meg leva!
17  Sjå, til fred vart meg det beiske, ja det beiske, og kjærleg drog du mi sjel or tyningsgravi; for du kasta alle mine synder bak ryggen din.
18  For ikkje prisar helheimen deg, ikkje lovar dauden deg; ikkje vonar dei som fer ned i gravi, på truskapen din
19  Dei levande, dei levande, dei prisar deg, liksom eg i dag; ein far lærer borni sine um truskapen din.
20  Herren er reidug til å frelsa meg, og på mine strengeleikar vil me leika alle våre levedagar i Herrens hus.
21  Esaias sa dei skulde henta ei fikekaka og leggja til plåster på verken, so han skulde friskna til att.
22  Esekias sa*: Kva skal eg hava til merke på at eg skal ganga upp til Herrens hus?
 
 
# Profeten Jesaja 39
1  Ved det leitet sende Merodak Baladan, son åt Baladan og konge i Babel, nokre menner med brev og gåvor til Esekias, då han høyrde at han hadde vore sjuk og vorte frisk att.
2  Esekias var glad for dei kom, og han synte dei skatthuset sitt, sylvet og gullet og dei angande kryddone og den kostsame oljen og heile våpenhuset sitt og alt det som var i skattkammeri hans; det fanst ikkje ein ting i hans hus og i heile hans rike anna han let dei få sjå det.
3  Då kom profeten Esaias til kong Esekias og spurde han: Kva sa desse mennene, og kvar kom dei frå til deg? Esekias svara: Dei kom frå eit land langt burte - frå Babel.
4  Hin spurde: Kva fekk dei sjå i huset ditt? Esekias svara: Alt som er i huset mitt, fekk dei sjå; det fanst ikkje den ting i skattkammeri mine som eg ikkje synte dei.
5  Då sa Esaias til Esekias: Høyr no ordet frå Herren, allhers Gud:
6  Det kjem ei tid då alt det som finst i huset ditt, og alle skattane som federne dine hev samla alt til denne dag, skal førast burt til Babel; det vert ingen ting att, segjer Herren.
7  Og sume av sønene dine som skal ættast frå deg, som du er far til, skal dei taka og gjera til hirdmenner i slottet åt kongen i Babel.
8  Esekias svara: Det ordet du segjer meg frå Herren, er godt. Og han la til: Det skal då få vera fredleg og trygt so lenge eg lever.
 
 
# Profeten Jesaja 40
1  Trøysta, trøysta mitt folk, segjer dykkar Gud.
2  Tala mildt til Jerusalem og ropa til henne at striden hennar er enda, at skuldi hennar er kvitta, at ho hev fenge av Herrens hand tvifelt for alle sine synder.
3  Høyr! Det er ein som ropar: Bryt i heidi veg for Herren! Jamna til i øydemarki gata for vår Gud!
4  Kvar ein dal skal hevjast, kvart fjell og kvar haug skal ægjast, bakkut land skal verta slett, og hamrane verta til flatland.
5  Herrens herlegdom skal te seg, og alt kjøt skal få sjå det, for Herrens munn hev tala.
6  Høyr! Det er ein som segjer: Ropa! Og ein annan svarar: Kva skal eg ropa? - Alt kjøt er gras, og all dess herlegdom som blom på marki.
7  Graset turkar burt, blomen visnar når Herrens ande blæs på det; ja, i sanning, folk er gras.
8  Graset turkar burt, blomen visnar, men ordet frå vår Gud stend æveleg ved lag.
9  Stig upp på høge fjellet, du Sion, fagnadbod! Lat røysti ljoma sterkt, Jerusalem, du gledebod! Lat ljoma, reddast ikkje! Seg det til Judas byar: Sjå, der er dykkar Gud!
10  Sjå, Herren, Israels Gud, kjem med velde, og hans arm råder; si løn fører han med seg, og hans vederlag gjeng fyre han.
11  Som ein hyrding skal han gjæta sin buskap; han skal sanka lambi i armen og bera dei ved barmen, og lambsauene skal han leida.
12  Kven hev mælt vatnet i sin love og spanna yver himmelen og samla jordmoldi i skjeppa og vege fjell på vekt og haugane i vektskåler?
13  Kven hev mælt Herrens Ande, og kven gjev han råd og lærdom?
14  Kven samrådde han seg med, so han gav han skyn og lærde han rette vegen og gav han kunnskap og viste han vegen til visdom?
15  Nei, folki er som ein drope på eit spann, dei er rekna som dust i ei vektskål; øylandi* er som det fjomet han føykjer.
16  Libanon er for lite til ved, og dyri der er ikkje nok til brennoffer.
17  Som inkje er alle folki for han, han reknar dei for tome inkjevetta.
18  Kven vil de då likna Gud med?
19  Gudebiletet, det støyper meisteren, og gullsmeden gyller det og støyper sylvkjedor til det.
20  Den som ikkje hev råd til slik ei gåva, han vel seg tre som ikkje morknar; han leitar upp ein kunnig meister til å laga eit bilete som stend stødt.
21  Skynar de ikkje? Høyrer de ikkje? Er det ikkje kunngjort dykk frå fyrste stund? Hev de ikkje skyna grunnvollane åt jordi?
22  Det er då han som sit høgt yver jordkringen, og dei som der bur, er som grashoppar; det var han som breidde ut himmelen som ein florduk og spana han ut som eit tjeld til å bu i;
23  hovdingar gjer han til ingen ting, domarane på jordi til inkjevetta;
24  knapt er dei planta, knapt er dei sådde, knapt hev stomnen deira røtt seg i jordi, fyrr han andar på dei, og dei turkast upp, og ein storm føykjer dei burt som strå.
25  Kven vil de då likna meg med, so eg skulde likjast han? segjer den Heilage.
26  Lyft dykkar augo mot høgdi og sjå: Kven hev skapt alle desse? Det er han som fører heren deira ut i fastsett tal, som nemner dei alle på namn; so stor er hans kraft, so veldig hans styrke at det vantar ikkje ein.
27  Kvifor vil du segja, Jakob, og tala so, Israel: Min veg er løynd for Herren, og min rett kjem burt for min Gud?
28  Veit du det ikkje, eller hev du ikkje høyrt det? Herren er ein æveleg Gud, han hev skapt den vide verdi; han vert ikkje trøytt, han vert ikkje mod; hans vit kann ingen grunda ut.
29  Han gjev den trøytte kraft, og den maktlause gjev han stor styrke.
30  Gutar vert trøytte og mode, og unge karar lyt snåva.
31  Men dei som ventar på Herren, fær ny kraft; lyfter vengene som ørnar; dei spring og trøytnar ikkje, dei gjeng og mødest ikkje
 
 
# Profeten Jesaja 41
1  Høyr stilt på meg, de øyland! Lat folki få seg ny kraft, lat dei koma hit og so tala! Lat oss fylgjast fram for retten!
2  Kven vekte frå Auster-land han* som sigeren møter kvar han set foten? Han gjev folkeslag i hans vald og let han råda yver kongar, han gjer deira sverd til dust, deira boge til fjukande bos.
3  Han* elter dei, uskadd fer han ein veg der han aldri fyrr kom med sin fot.
4  Kven gjorde og fullførde dette? - Han som frå upphavet kalla ættene fram; eg, Herren, eg er den fyrste, og eg er hjå dei siste med.
5  Øylandi ser det og reddast, jordheims utbygder skjelv; dei stimar i hop og kjem.
6  Den eine hjelper den andre og segjer til sin bror: Ver hugheil!
7  Treskjeraren modar upp gullsmeden, og platemakaren smeden, og han segjer um loddingi: Ho er god; so fester han biletet med spikar, so det skal standa stødt.
8  Men du Israel, min tenar, du Jakob, som eg valde ut, du ætt av Abraham, min ven!
9  Du som eg tok i handi og henta frå heimsens endar og kalla frå ytste utkant og sa til deg: Du er min tenar, eg hev valt deg ut og ikkje vanda deg!
10  Ver ikkje redd, for eg er med deg! Sjå deg ikkje ottefull ikring, for eg er din Gud! Eg styrkjer deg og hjelper deg og held deg uppe med mi rettferds høgre hand.
11  Sjå, dei vert til spott og skam alle dei som harmast på deg; dei vert til inkjes og gjeng til grunns dei som tretter med deg;
12  leitar du, finn du dei ikkje, dei som kivast med deg; dei vert til null og ingen ting dei som strider mot deg.
13  For eg er Herren din Gud, som held deg i høgre handi og segjer til deg: Ver ikkje redd! Eg hjelper deg.
14  Ver uredd, Jakob, arme krek, du vesle flokk av Israel! Eg hjelper deg, segjer Herren, og din løysar er Israels Heilage.
15  Eg gjer deg til ei treskjevogn, ei ny og kvass med mange tenner; du skal treskja fjell og krasa dei, og haugar skal du gjera um til agner.
16  Du skal kasta dei med skovl, og vinden skal taka dei, og stormen skal spreida dei ikring; men du skal frygda deg i Herren og rosa deg av Israels Heilage.
17  Dei arme og fatige leitar fåfengt etter vatn, medan tunga brenn av torste. Eg, Herren, eg vil svara dei; eg, Israels Gud, eg vil ikkje svika dei.
18  Eg vil lata elvar fløyma på snaude haugar og ollor springa midt i dalar; øydemarki vil eg gjera til ein sjø og turre landet til ein kjeldevang.
19  I øydemarki vil eg lata sedrar veksa, akasia, myrt og oljetre; på aude heidi vil eg setja cypress i lag med løn og buksbom,
20  so dei alle kann sjå og vita vel og merka seg og skyna grant at Herrens hand hev gjort det, og Israels Heilage skapt det.
21  Kom hit med saki dykkar, segjer Herren; kom fram med dykkar grunnar, segjer Jakobs konge.
22  Lat dei* koma fram med dei og kunngjera oss kva som skal henda! Kunngjer oss kva de fyrr hev spått, so me kann akta på det og sjå um det vert uppfyllt! Eller lat oss høyra kva som kjem!
23  Seg frå kva som sidan skal koma, so me kann sjå at de er gudar! Ja, gjer eitkvart, godt eller vondt, so me kann sjå det alt med undring!
24  Men de er ingen ting, og dykkar verk er inkjevetta; ein styggedom er den som vel seg dykk!
25  Eg vakte han frå nord, og han kom frå aust; han som skal kalla på mitt namn; han skal trakka på hovdingar som var dei leir, lik pottemakaren som stampar leira.
26  Kven hev kunngjort dette frå det fyrste, so me kunde vita det, frå fordom, so me kunde segja: Han fekk rett? Ingen hev kunngjort noko, ingen hev sagt frå, og ingen høyrde at de ymta noko.
27  Eg er den fyrste som segjer til Sion: Sjå der er dei, og som sender Jerusalem eit gledebod.
28  Eg ser meg um, men der er ingen, og ingen av dei kann gjeva råd, so eg kunde spyrja dei, og dei svara.
29  Sjå heile flokken! Deira verk er ingen ting og inkjevetta, og deira bilete er vind og fåfengd.
 
 
# Profeten Jesaja 42
1  Sjå min tenar, som eg styd, min utvalde som mi sjel hev hugnad i! Eg legg min Ande på han, rett* skal han føra ut til heidningfolki.
2  Han skal ikkje skrika og ikkje ropa, og han skal ikkje bruka mælet på gata.
3  Den brotne røyri skal han ikkje knasa, rjukande veiken skal han ikkje sløkkja; på rette måten skal han bera retten ut til dei.
4  Han trøytnar ikkje, og hans kraft skal ikkje brotna fyrr han fær grunnlagt rett på jordi; øylandi ventar på hans lov.
5  So segjer Herren Gud, som skapte himmelen og spana han ut, breidde ut jordi med vokstrane på, gjev ande til folket som bur på henne, og ånd til dei som ferdast der:
6  Eg, Herren, hev kalla deg i rettferd og teke deg i handi, og eg vil verna deg og gjera deg til ei pakt for folket, til eit ljos for heidningane,
7  so du skal opna blinde augo, føra fangar ut or fengslet og dei som sit i myrker, ut or fangehuset.
8  Eg er Herren, det er mitt namn, og eg gjev ingen annan mi æra eller dei utskorne bileti min pris.
9  Dei ting som er varsla fyrr, sjå, dei er komne, og no varslar eg nye ting; endå fyrr dei renn upp, forkynner eg dykk dei.
10  Syng Herren ein ny song, hans lov frå heimsens ende, de som fer ut på havet, og alt som i det er, de øyland og de som der bur!
11  Øydemarki med sine byar skal røysta i, tjeldbyane der Kedar* bur; dei som bur på fjellet, skal jubla, frå fjelltoppane skal dei ropa høgt.
12  Dei skal gjeva Herren æra og forkynna hans pris på øyane.
13  Herren skal draga ut som ei kjempa; eggja sin harm som ein stridsmann; han skal lyfta herrop, ja skrika; mot sine fiendar skal han té si makt:
14  Frå ævordsleg tid hev eg tagt, eg var still og tøymde meg sjølv. No vil eg skrika som kvinna i barnsnaud, eg vil supa etter anden og frøsa.
15  Eg vil leggja fjell og haugar i øyde og svida av alt grønt på dei, elvar vil eg gjera til land, og sjøar vil eg leggja turre.
16  Blinde vil eg leida på ein veg dei ikkje kjenner; etter stigar dei ikkje kjenner, vil eg føra dei; det myrke framanfor dei vil eg gjera ljost, og bakkeland til flate sletta. Dette er det eg vil gjera og slett ikkje lata vera.
17  Dei skal vika og verta storleg skjemde dei som lit på utskorne bilete, som segjer til støypte bilete: De er våre gudar.
18  De dauve, høyr! De blinde, lat upp augo og sjå!
19  Kven er blind, um ikkje min tenar*, og dauv som sendebodet mitt? Kven er blind som venen min, blind som Herrens tenar?
20  Mangt hev du set, men du gøymer det ikkje; han hev opne øyro, men høyrer ikkje.
21  For si rettferd skuld vil Herren gjera lovi stor og herleg.
22  Men det er eit rana og plundra folk; alle ligg dei bundne i holor og løynde i fangehus; dei vart rana, og ingen berga dei, dei vart plundra, og ingen sa: Gjev det att!
23  Kven av dykk vil heretter lyda på dette, gjeva gaum og høyra på det?
24  Kven gav Jakob burt til plyndring og Israel til ransmenner? Var det ikkje Herren, han som me synda mot, og som dei ikkje vilde fara vegane åt og ikkje høyra på hans lov?
25  So rende han ut yver dei sin heite harm og ein veldig krig; den kveikte eld i dei rundt ikring, men dei skyna det ikkje, brende dei, men dei la ikkje det på hjarta.
 
 
# Profeten Jesaja 43
1  Og no, so segjer Herren, han som skapte deg, Jakob, og laga deg, Israel: Ver uredd! Eg hev løyst deg ut, ropa deg på namn, du er min.
2  Fer du gjenom vatn, so er eg med deg, gjenom elvar, so skal dei ikkje fløyma yver deg; gjeng du gjenom eld, skal du ikkje svida deg, og logen skal ikkje brenna deg;
3  for eg er Herren din Gud, Israels Heilage, din frelsar; eg gjev Egyptar-land til løysepeng for deg, Etiopia og Seba i staden for deg.
4  For di du er dyr for meg, er mykje verd, og eg elskar deg, difor gjev eg menneske burt for deg og folkeslag for ditt liv.
5  Ver ikkje redd! Eg er med deg. Austanfrå vil eg lata ætti di koma, og vestanfrå vil eg samla deg.
6  Eg vil segja til nordheimen: Kom med dei! Og til sudheimen: Haldt dei ikkje att! Kom med sønene mine langt burtanfrå og døtterne mine frå enden av jordi,
7  kvar den som heiter etter mitt namn, og som eg hev skapt til mi æra, som eg hev laga og gjort.
8  Før fram det blinde folket som hev augo, og dei dauve som hev øyro like vel!
9  Lat alle heidningefolk samla seg, alle folkeslag møta! Kven av dei* er det som kunngjer slikt**? Lat dei segja oss kva dei fyrr hev spått***! Lat dei møta med vitne, so dei kann få rett, lat dei høyra og segja: Det er sant!
10  De er mine vitne, segjer Herren, og min tenar, som eg hev valt ut, so de skal kjenna og tru meg og skyna at eg er Gud*; Fyre meg vart ingen gud til, og etter meg kjem ingen.
11  Eg, ja eg er Herren, og utan meg finst det ingen frelsar.
12  Eg hev forkynt det og frelst, eg hev kunngjort det, og det var ingen framand gud hjå dykk. De er mine vitne, segjer Herren, og eg er Gud,
13  Ja, alt frå dag vart til, er eg det, og ingen kann berga or mi hand; det som eg gjer, kven kann gjera det ugjort?
14  So segjer Herren, dykkar utløysar, Israels Heilage: For dykkar skuld sender eg bod til Babel og driv dei alle saman på flukt nedetter elvi, eg let kaldearane røma på dei skipi som var deira hugnad.
15  Eg er Herren, dykkar Heilage, Israels skapar, dykkar konge.
16  So segjer Herren, som gjorde veg i havet, ein stig i dei veldige vatni,
17  som let vogner og hestar, her og stridsmakt draga ut - dei ligg der alle og reiser seg ikkje, dei er sløkte, dei slokna som ein lampeveik -:
18  Tenk ikkje på det som fyrr hev vore, akta ikkje på det som framfare er!
19  Sjå, eg gjer noko nytt, no skal det renna upp; de skal nok få sjå det! Ja, eg vil gjera veg i heidi, elvar i øydemarki.
20  Villdyri skal æra meg, sjakalar og strussar, for di eg gjev vatn i heidi, elvar i øydemarki, so mitt folk, mine utvalde, kann få drikka.
21  Det folk eg hev skapt meg, skal forkynna min pris.
22  Men på meg hev du ikkje kalla, Jakob, so du gjorde deg bry for meg, Israel!
23  Ikkje hev du gjeve meg dine brennofferlamb, og ikkje æra meg med dine slaktoffer; ikkje hev eg mødt deg med matoffer og ikkje brytt deg med røykjelse.
24  Ikkje hev du kjøpt meg kalmus* for sylv, og ikkje metta meg med feittet frå dine slaktoffer. Nei, du hev berre mødt meg med dine synder og brytt meg med dine misgjerningar.
25  Eg, ja eg er den som slettar ut misgjerningane dine for mi skuld, og syndene dine kjem eg ikkje i hug.
26  Minn meg*, so gjeng me saman til doms! Fortel du, so du kann få rett!
27  Den fyrste far din synda, og dine målsmenn var utrue mot meg;
28  so laut eg vanhelga heilage hovdingar, lysa Jakob i bann og gjeva Israel til spott.
 
 
# Profeten Jesaja 44
1  Men høyr no, Jakob, min tenar, du Israel som eg hev valt ut!
2  So segjer Herren, som skapte deg, som laga deg frå morslivet og hjelper deg: Ver ikkje redd, du min tenar Jakob, Jesurun* som eg hev valt ut!
3  For eg vil renna vatn yver det tyrste og straumar yver det turre; eg vil renna min Ande ut yver di ætt og mi velsigning yver ditt avkjøme,
4  so dei veks upp som millom gras, som pilar attmed bekkefar.
5  EIN skal segja: Eg høyrer Herren til, ein annan skal kalla seg med Jakob-namnet, EIN skal skriva med si hand: Eg høyrer Herren til, og Israel skal han bruka til ærenamn.
6  So segjer Herren, Israels konge og utløysar, Herren, allhers Gud: Eg er den fyrste, og eg er den siste, og utan meg finst det ingen Gud.
7  Kven forkynner som eg det som henda skal? Lat han kunngjera og leggja fram for meg det han hev forkynt, alt frå den tid eg skapte fornalderfolket! Og lat dei kunngjera det som i framtidi kjem.
8  Ver ikkje forstøkte og redde! Hev eg ikkje for lenge sidan forkynt og sagt deg det? De er mine vitne. Finst det nokon Gud utan meg? Det finst inkje anna berg, eg veit ikkje noko.
9  Dei som lagar utskorne bilete, er alle inkjevetta; og deira kjære gudar kann ikkje hjelpa; dei som gjev dei vitnemål, ser ikkje og skynar ikkje, so dei skal verta til skammar.
10  Kven er det som hev laga ein gud og støypt eit bilete - til unyttes?
11  Alle som held seg til det, skal verta til skammar; og meistrane sjølve er berre menneske; lat dei samla seg alle saman og stiga fram! Dei skal reddast og verta til skammar alle i hop.
12  Smeden brukar beitelen og arbeider med koleld; han formar biletet med hamrar, han arbeider på det med sin sterke arm. Vert han so svolten, minkar makti, og fer han ikkje drikka vatn, vert han veik.
13  Treskjeraren spanar mælesnori og ritar med gravstikka, han skjer treet til med kniven og ritar med passaren; so lagar han det som eit mannslike, som ein fager mannsskapnad, til å bu i eit hus.
14  Ein gjev seg til å hogga sedrar, og han tek steineik og eik og vel seg ut eit av skogstrei, han plantar ei fura, og regnet fer henne til å veksa.
15  Og so brukar mannen treet til brennefang; han tek av det og vermer seg med det, ja, han kveikjer på og bakar brød; men attåt det gjer han ein gud av det, som han bed til, han lagar eit utskore bilete, som han bøygjer kne for.
16  Helvti av det brenner han upp i elden; med den helvti lagar han til det kjøtet han skal eta, han steikjer ei steik og mettar seg; han vermer seg og, og segjer: Å, no er eg varm; eg merkar elden!
17  Resten av det gjer han til ein gud, til sitt utskorne bilete, som han legg seg på kne for og tilbed. Han bed til det og segjer: Frels meg, for du er min gud!
18  Dei er utan vit og skyn; for han* hev klint att augo deira, so dei ikkje ser, gjort hjarto deira harde, so dei ikkje skynar.
19  Han* tenkjer seg ikkje um, og han hev ikkje klokskap og skyn nok til å segja med seg: Helvti hev eg brent upp i elden, yver glørne hev eg baka brød, eg steikjer kjøt og et, og so skulde eg laga resten til ein styggedom og bøygja kne for ein trekubbe!
20  Den som held seg til det som berre er oska, honom hev eit dåra hjarta forvilla, og han bergar ikkje si sjel og segjer ikkje: Er det ikkje lygn det eg held i mi høgre hand?
21  Kom dette i hug, du Jakob! Kom det i hug, du Israel! For du er min tenar. Eg hev skapt deg, du er min tenar, Israel, eg gløymer deg ikkje.
22  Eg stryk burt dine brot som ei skodda og syndene dine som ei sky; vend um til meg, for eg løyser deg ut!
23  Jubla, de himlar! For Herren gjer sitt verk. Ropa med frygd, de dypter i jordi! Set i med jubel, de fjell, du skog, kvart tre i deg! For Herren løyser ut Jakob, og på Israel vil han syna seg herleg.
24  So segjer Herren, utløysaren din, han som laga deg alt i morslivet; Eg er Herren, som gjer alle ting; himmelen spana eg ut åleine, jordi breidde eg ut utan medhjelp;
25  eg gjer juglarteikni um inkje, og spåmenner gjer eg til fåmingar; eg let vismenner koma til kort og gjer deira visdom til dårskap;
26  eg stadfester ordet åt tenaren min og fullfører rådi åt sendebodi mine*; eg segjer um Jerusalem: Der skal bu folk, og um Juda-byane: Dei skal byggjast upp att; ruinane der vil eg reisa att;
27  eg segjer til djupet: Torna, dine straumar turkar eg ut;
28  eg segjer til Kyros: Han er min hyrding, han skal fullføra all min vilje og segja um Jerusalem: Det skal byggjast upp att, og templet skal verta grunnlagt.
 
 
# Profeten Jesaja 45
1  So segjer Herren til sin salve-vigde, til Kyros, som eg held i hans høgre hand for å kasta heidningfolk til jordi for han og løysa beltet av kongar, for å opna dører for han, og so ingi portar skal vera stengde:
2  Sjølv vil eg ganga fyre deg, og bakkar vil eg jamna, kopardører vil eg sprengja, og jarnslåer vil eg hogga sund.
3  Og eg vil gjeva deg skattar som er dulde i myrkret, og rikdomar som er gøymde på løynlege stader, so du skal vita at eg er Herren, som kalla deg på namn, Israels Gud.
4  For min tenar Jakobs skuld og Israel, min utvalde, kalla eg deg på namn, gav eg deg ærenamn, endå du ikkje kjende meg.
5  Eg er Herren, og ingen annan; utan meg finst det ingen Gud. Eg væpna deg, endå du ikkje kjende meg,
6  so dei skal vita både i aust og vest at det finst ingen annan enn eg; eg er Herren, og ingen annan,
7  eg som er upphavet til ljoset og skapar åt myrkret; som gjev velferd og skaper uferd; eg, Herren, gjer alt dette.
8  Lat det drjupa, de himlar, ovanfrå, og frå skyene fløyme det rettferd! Jordi skal lata seg upp og bera frelsa, og rettferd skal ho og lata renna. Eg, Herren, skaper det.
9  Usæl den som trettar med skaparen sin, eit skålbrot millom dei andre av jord! Kann leiret segja til formaren: Kva gjer du? eller verket ditt segja um deg: Han hev ikkje hender?
10  Usæl den som segjer til far sin: Kvifor avlar du? og til kvinna: Kvifor føder du?
11  So segjer Herren, Israels Heilage, og skapar: Spør meg um det som kjem! Lat meg syta for mine born og det verk mine hender hev gjort!
12  Det var eg som gjorde jordi, og folket der hev eg skapt; mine hender spana ut himmelen, og all hans her baud eg ut.
13  Det er eg som hev vekt han* i rettferd, og alle hans vegar vil eg jamna; han skal byggja upp min by og senda heim mitt landlyste folk, og det utan vederlag eller gåva, segjer Herren, allhers Gud.
14  So segjer Herren: Rikdomen frå Egyptar-land og vinningi frå Etiopia og Saba-mennene, rørslege karar, skal koma til deg og høyra deg til; deg skal dei fylgja, i lekkjor skal dei ganga, og for deg skal dei kasta seg ned, til deg skal dei venda si bøn: Berre hjå deg er Gud, og det finst ingen annan, ingen annan Gud.
15  I sanning, du er ein løyndomsfull Gud, du Israels Gud, du frelsar!
16  Til spott og skam vert dei alle saman; alle i hop gjeng dei burt med vanæra, gudemakarane.
17  Israel vert frelst ved Herren med æveleg frelsa; i all æva skal de sleppa å verta til spott og skam.
18  For so segjer Herren, himmelskaparen, han som er Gud, han som hev gjort og laga jordi, han som hev grunnfest henne, han som ikkje skapte henne til ei audn, men laga henne til bustad for folk: Eg er Herren, og ingen annan.
19  Ikkje i løyndom hev eg tala, ikkje ein stad i eit myrkt land; ikkje hev eg sagt til Jakobs-ætti: Søk meg fåfengt! Eg, Herren, talar rettferd, forkynner det som er rett.
20  Samla dykk og kom, stig fram alle saman, de som hev sloppe undan heidningfolki! Uvituge er dei som ber på sine trebilete og bed til ein gud som ikkje kann frelsa.
21  Forkynn og seg ifrå! Ja, lat dei samrådast alle saman! Kven hev kunngjort dette frå fordom, forkynt det for lenge sidan? Tru det ikkje er eg, Herren? Og utan meg er det ingen Gud; ein rettferdig og frelsande Gud finst ikkje utanum meg.
22  Vend dykk til meg, so vert de frelste, alle utbygder av jordi! For eg er Gud, og ingen annan.
23  Ved meg sjølv hev eg svore, eit sanningsord er gjenge ut or min munn, eit ord som ikkje vender att: For meg skal kvart eit kne bøygja seg, meg skal kvar ei tunge sverja truskap.
24  Berre hjå Herren, skal dei segja um meg, er rettferd og styrke; til han skal dei koma, og skjemde skal dei verta alle som harmast på han.
25  Ved Herren skal dei få sin rett, og av han skal dei rosa seg, heile Israels folk.
 
 
# Profeten Jesaja 46
1  Bel* sig, Nebo* stuper; deira bilete vert gjevne til dyr og fe; dei som de bar**, vert lagde på dyr som ber seg trøytte av byrdi.
2  Dei stuper og sig alle saman, dei kann ikkje berga byrdi, og sjølve lyt dei fara or landet.
3  Høyr på meg, de av Jakobs hus og alle de som er att av Israels hus, de som er lagde på meg frå morslivet, som eg hev bore frå morsfanget.
4  Alt til dykkar alderdom er eg den same, og til de grånar i håret, skal eg bera dykk; eg hev gjort det, og eg skal framleides lyfta dykk, eg skal bera og berga dykk.
5  Kven vil de likna meg med og setja meg jamsides med? Kven vil de setja upp til jamliken min?
6  Dei rister gull utor pungen og veg upp sylv på vekti, dei leiger ein gullsmed til å laga ein gud av det; so dei kann bøygja kne og tilbeda;
7  dei tek han på oksli og ber han burt og set han på staden hans, so stend han der og flyt seg ikkje av flekken; ropar ein til han, so svarar han ikkje, or naudi bergar han ikkje.
8  Tenk på dette og ver støde! De fråfalne, tak det til hjarta!
9  Tenk på det fyrste frå fordoms tid, at eg er Gud, og ingen annan, at eg er Gud, og ingen er min like,
10  eg som frå upphavet varslar enden, og frå fordom det som ikkje endå hev hendt, eg som segjer: Mi rådgjerd skal verta fullførd, og alt det eg vil, det gjer eg,
11  eg som kallar ørnen hit frå aust; frå eit land langt burte ein mann som skal fullføra mi råd; som eg hev sagt det, so let eg det koma, som eg hev tenkt det, set eg det i verk.
12  Høyr på meg, de stridlyndte, de som er langt burte frå rettferd!
13  Eg fører mi rettferd hit, ho er ikkje langt burte, og mi frelsa drygjer ikkje; eg gjev frelsa i Sion og min herlegdom til Israel.
 
 
# Profeten Jesaja 47
1  Stig ned og set deg i moldi, du møy, Babel-dotter! Set deg på jordi utan kongsstol, du kaldear-dotter! For ikkje skal dei lenger kalla deg den fine og kjælne.
2  Tak handkverni og mal mjøl, legg sløret burt, lyft slepet upp, næk leggen, vad yver elvar!
3  Dei skal nækja blygsli di, og di skam skal dei sjå; hemn vil eg taka og ikkje spara noko menneske.
4  Vår utløysar, han heiter Herren, allhers Gud, Israels Heilage.
5  Sit tagal, og gakk inn i myrkret, du kaldear-dotter! For dei skal ikkje lenger kalla deg dronning yver riki.
6  Eg var harm på mitt folk, vanhelga min arv og gav dei i dine hender; du viste ikkje miskunn, jamvel på gamlingen la du ditt tunge åk.
7  Og du sa: Til æveleg tid skal eg vera dronning; so la du ikkje det* på hjarta og tenkte ikkje på endelykti.
8  So høyr no dette, du som lever i dine lyster, som sit so trygg, du som segjer i ditt hjarta: Eg og ingen annan! Eg skal ikkje sitja enkja og ikkje vita kva det er å vera barnlaus!
9  Båe desse ulukkor skal brått koma yver deg, på ein einaste dag, både barnløysa og enkjestand; i fullaste mål kjem dei på deg trass i dine mange trolldomskunster og all di maning.
10  Du leit på vondskapen din og sa: Det er ingen som ser meg! Visdomen din og kunnskapen din hev dåra deg, so du sa i ditt hjarta: Eg og ingen annan!
11  So skal det då råma deg noko vondt som du ikkje kann mana burt, og ei ulukka skal falla yver deg, som du ikkje er god til å sona burt, og brått skal det koma yver deg tjon når du ikkje varast.
12  Kom no med all di maning og med dine mange trolldomskunster, som du hev streva med ifrå ungdomen! Kanskje kunde du finna hjelp, kanskje skræma ulukka burt.
13  Du hev mødt deg ut med dine mange råder; lat dei so møta og hjelpa deg, himmel-granskarane, stjernekikarane, dei som kvar månad forkynner kva som skal hendast deg!
14  Sjå, dei er som halm; elden brenner dei upp, dei kann ikkje berga sitt eige liv or loge-vald; det er ikkje glør til å verma seg med, ikkje bål til å sitja ikring.
15  So gjeng det deg med dei du hev streva for; handelsvenene dine frå ungdomen din, dei vinglar kvar sin veg; det finst ingen som hjelper deg.
 
 
# Profeten Jesaja 48
1  Høyr dette, de av Jakobs hus, de som er nemnde med Israels-namnet og hev runne or Judas kjelda, de som sver ved Herrens namn og prisar Israels Gud - men ikkje med sanning og rett!
2  For dei kallar seg etter den heilage byen, og dei lit på Israels Gud*, han som heiter Herren, allhers Gud.
3  Dei fyrste hendingar* hev eg forkynt for lenge sidan, or min munn gjekk dei ut, og eg kunngjorde dei; brått sette eg dei i verk, og dei kom.
4  For di eg visste at du er hard, at nakken din er ei jarnsén, og panna di av kopar,
5  So forkynte eg deg det for lenge sidan, kunngjorde deg det fyrr det kom, so du ikkje skulde segja: Gudebiletet mitt hev gjort det, mitt utskorne eller støypte bilete hev laga det so.
6  Du hev høyrt det; no kann du sjå det alt i hop! Og de, må de ikkje sanna det? No heretter kunngjer eg deg noko nytt, dulde ting, som du ikkje hev visst um.
7  No fyrst er det skapt og ikkje fyrr, og du hadde ikkje høyrt det fyrr i dag, so du ikkje skulde segja: Det visste eg!
8  Du hev korkje høyrt eller visst det eller fyrr fenge øyra upp for det; for eg visste at du er utru og hev heitt "fråfallen" frå morslivet.
9  For mitt namn skuld er eg tolug, og for mi æra skuld tøymer eg meg og sparer deg, so du ikkje skal verta utrudd.
10  Sjå, eg reinsar deg, men ikkje som sylv*, eg prøver deg i lidings-omnen**.
11  For mi skuld, for mi skuld gjer eg det; for kor skulde eg tola at namnet mitt vert vanhelga? Og mi æra gjev eg ingen annan.
12  Høyr på meg, Jakob, og du Israel, som eg hev kalla! Eg er Gud, eg er den fyrste, og eg er den siste med.
13  Mi hand hev og grunnfest jordi, og mi høgre hand spana himmelen ut; so snart eg kallar på dei, stend dei der båe.
14  Kom saman alle og høyr: Kven av dei* hev kunngjort dette? - Han som Herren elskar**, skal fullføra hans vilje mot Babel og syna hans makt mot kaldearfolket.
15  Eg, eg hev tala; eg hev og kalla han, eg hev late han koma, og han hev lukka på ferdi.
16  Kom hit til meg, høyr dette! Frå upphavet hev eg ikkje tala i løyndom; frå den tid det kom, då var eg der*. Og no hev Herren, Israels Gud, sendt meg** og sin Ande.
17  So segjer Herren, utløysaren din, Israels Heilage: Eg er Herren din Gud, som lærer deg å gjera det som er deg til gagn, som leider deg på vegen du skal ganga.
18  Å, vilde du lyda på mine bod! Då vart din fred som elvi, og di rettferd som havsens bylgjor;
19  då vart di ætt som sanden, og di livsfrukt som sandkorni; ættenamnet vart aldri utrudt eller utsletta for mi åsyn.
20  Drag ut or Babel, fly frå kaldearane! Forkynn dette, fortel det med fagnadrop, spreid det ut til verdsens ende, seg: Herren hev løyst ut sin tenar, Jakob!
21  Dei tyrstar ikkje; gjenom øydemark fører han dei, vatn or berget let han strøyma åt dei; han kløyver berget, og vatnet renn.
22  Dei ugudlege hev ingen fred, segjer Herren.
 
 
# Profeten Jesaja 49
1  De øyland, høyr på meg, og lyd etter, de folk langt burte! Herren hev kalla meg frå morslivet, han hev nemnt mitt namn frå morsfanget.
2  Han hev gjort min munn til eit kvast sverd og gøymt meg i skuggen av si hand; han hev gjort meg til ei blank pil og gøymt meg i pilehuset sitt.
3  Og han sa til meg: Du er min tenar, du er Israel, som eg vil syna min herlegdom på.
4  Men eg sa: Til fåfengs hev eg streva meg trøytt, og til unyttes reint hev eg øydt mi kraft; men like vel er min rett hjå Herren, og løni mi er hjå min Gud.
5  Og no segjer Herren, som frå morslivet hev laga meg til sin tenar, til å føra Jakob attende til han og samla Israel for han - og eg er gjæv i Herrens augo, og min Gud hev vorte min styrke -
6  han segjer: Det er for lite at du er min tenar til å attreisa Jakobs ætter og føra heim att den frelste leivningen av Israel; so vil eg gjera deg til ljos for heidningane, so mi frelsa kann nå til enden av jordi.
7  So segjer Herren, Israels utløysar, Israels Heilage, til han som kvar sjel vanvyrder, til han som folk hev stygg for, til han som er træl under valdsherrar: Kongar skal sjå det og reisa seg upp, hovdingar skal sjå det og kasta seg ned, for Herrens skuld, som er trufast, Israels Heilage, som valde deg ut.
8  So segjer Herren: I den tid som meg tekkjest, bønhøyrer eg deg, og på frelse-dagen hjelper eg deg, og eg vil vara deg og gjera deg til ei pakt for folket, so du skal attreisa landet og skifta ut øydelagd odelsgrunn
9  og segja til fangane: Gakk ut! - til dei som er i myrkret: Kom fram! Attmed vegane skal dei få beita og hava kvar snaudheid til beitemark.
10  Dei skal ikkje svelta og ikkje tyrsta, og ikkje skal sandglod eller solsteik skada dei; for han som miskunnar dei, skal føra dei og leida dei til uppkomevatn,
11  og alle mine fjell vil eg gjera til vegar, og mine rudde vegar skal byggjast høgre.
12  Sjå, dei kjem langt burtanfrå, sume frå nord og sume frå vest og sume frå Sinims-landet.
13  Jubla, de himlar, og fegnast, du jord! De fjell, set i med gledesong! For Herren trøystar sitt folk og miskunnar armingane sine.
14  Sion sa: Herren hev forlate meg, Herren hev gløymt meg.
15  Gløymer vel ei kvinna sogbarnet sitt, so ho ikkje miskunnar den ho bar under hjarta? Um endå dei kunde gløyma, so gløymer ikkje eg deg.
16  Sjå her, eg hev teikna deg i hendene mine, murane dine hev eg alltid for augo.
17  Borni dine skundar seg hit; dei som braut deg i grus, skal fara burt frå deg.
18  Upp med augo og sjå deg ikring! Alle samlar seg, dei kjem til deg. So visst som eg lever, segjer Herren, du skal hava dei alle på deg til prydnad og binda dei um deg liksom bruri;
19  for ruinane dine og grushaugane og ditt herja land - jau, no vert du for trong for borgarane, og burte er dei som vilde tyna deg.
20  Endå skal du få høyra borni frå barnløyse-tidi segja: Romet er meg for trongt; flyt deg, so eg kann få bu her!
21  Då tenkjer du med deg sjølv: Kven hev født meg desse borni? For eg var barnlaus og ufør til barneign, utlæg og burtjaga. Og kven hev fostra desse? Eg sat eismal att. Kvar var då dei?
22  So segjer Herren, Israels Gud: Sjå, eg vil lyfta mi hand til heidningane og reisa mitt merke for folkeslagi; so kjem dei med sønene dine i fanget, og døtterne dine ber dei på herdi.
23  Kongar skal vera fosterfeder for deg, og deira dronningar ammor åt deg; dei skal kasta seg å gruve på jordi for deg og slikka moldi av føtene dine; då fær du røyna at eg er Herren, og at dei ikkje vert svikne som vonar på meg.
24  Kann ein taka herfanget frå ei kjempa, eller kann fangane sleppa frå den som dei høyrer til med retten*?
25  Ja! For so segjer Herren: Både skal dei taka fangane frå kjempa, og herfanget åt valdsmannen skal sleppa undan, og eg vil strida med motparten din og frelsa borni dine.
26  Eg vil lata dine trælkarar eta sitt eige kjøt, og av sitt eige blod skal dei verta drukne som av druvesaft; og alt kjøt skal kjenna at eg, Herren, er frelsaren din, og Jakobs Veldige, din utløysar.
 
 
# Profeten Jesaja 50
1  So segjer Herren: Kvar er skilsmålsbrevet åt mor dykkar, som eg hev sendt henne burt med? Eller kven av mine kravsmenner hev eg selt dykk til? Nei, for syndene dykkar er de selde, og for dykkar brot er mor dykkar burtsend.
2  Kvifor fann eg ingen då eg kom? Kvifor svara ingen då eg ropa? Er mi hand for stutt til utløysing, eller hev eg ingi kraft til å hjelpa? Med mitt trugsmål legg eg havet turt, elvane gjer eg til øydemark, so fiskane rotnar av di vatnet er burte, og daudar av torste;
3  eg klæder himmelen i svart og sveiper han i syrgjebunad.
4  Herren, Israels Gud hev gjeve meg ei læresveins-tunga, so eg kann vita å kveikja den trøytte med mitt ord; han vekkjer mitt øyra kvar morgon, han vekkjer det so eg skal høyra på læresveins vis.
5  Herren, Israels Gud hev opna mitt øyra, og eg var ikkje strid, eg drog meg ikkje undan.
6  Min rygg baud eg fram åt dei som slo, og kinni åt dei som reiv meg i skjegget; eg løynde ikkje mitt andlet for hæding og sputt.
7  Men Herren, Israels Gud vil hjelpa meg; difor vert eg ikkje til skammar, difor hev eg gjort andletet hardt som stein, og eg veit at eg vert ikkje sviken.
8  Han som hjelper meg til min rett, er nær; kven vil strida mot meg? Kom, lat oss berre møtast! Er nokon min motpart, so lat han koma hit til meg!
9  Sjå, Herren, Israels Gud, vil hjelpa meg; Kven er det som vil domfella meg? Sjå, alle skal dei eldast som eit klædeplagg, mòl skal eta dei upp.
10  Kven er det av dykk som ottast Herren og høyrer på røysti åt tenaren hans? Når han ferdast i myrker og ikkje ser minste ljos, skal han lita på Herrens namn og stydja seg på sin Gud!
11  Men alle de som kveikjer eld, som væpnar dykk med brennande piler - inn med dykk i logen av elden dykkar og millom dei brandpiler de hev kveikt! - Frå mi hand skal det koma yver dykk; i pinsla skal de få liggja.
 
 
# Profeten Jesaja 51
1  Høyr på meg, de som jagar etter rettferd, de som søkjer Herren! Sjå på fjellet de er hogne utor, brunnen som de er gravne utor!
2  Sjå på Abraham, dykkar far, og på Sara, som fødde dykk! Berre ein var han då eg kalla han, og eg signa han og gjorde ætti hans stor;
3  for Herren trøystar Sion, trøystar alle ruinane hennar; audheidi hennar gjer han lik Eden, og øydemarki lik Herrens hage; frygd og gleda skal finnast der, lovsong og jubeltonar.
4  Høyr på meg, du mitt folk, og lyd på meg, du min lyd! For lov skal ganga ut frå meg, og min rett vil eg setja til ljos for folki.
5  Mi rettferd er nær, mi frelsa kjem til synes, og mine armar skal hjelpa folki til rett; øylandi skal venta på meg, og på min arm skal dei stunda.
6  Lyft augo upp til himmelen, og sjå på jordi her nede! For himmelen skal kverva som røyk, og jordi skal eldast som eit klædeplagg, og dei som bur der, skal døy som my; men mi frelsa skal vara æveleg, og mi rettferd skal aldri få ende.
7  Høyr på meg, de som kjenner rettferd, du folk som hev mi lov i ditt hjarta! Ottast ikkje for menneskespott, og reddast ikkje deira hædingsord.
8  For mòl skal eta dei som klæde, og åt skal eta dei som ull; men mi rettferd skal vara æveleg, og mi frelsa frå ætt til ætt.
9  Vakna, vakna, klæd deg i styrke, du Herrens arm! Vakna upp som i gamle dagar, som i fordoms tid! Var det ikkje du som felte Rahab* og stakk sjøtrollet i hel?
10  Var det ikkje du som turka ut havet, vatnet i store-djupet, og som gjorde havbotnen til veg, so det frelste folket kunde fara der?
11  So skal Herrens utløyste snu heim og koma til Sion med fagnadrop, og æveleg gleda er det yver hovudet deira; frygd og gleda skal dei nå, og sorg og sukk skal fly.
12  Eg, eg er dykkar trøystar; kven er då du, at du reddast for menneske, som skal døy, for mannsborn, som vert liksom gras,
13  at du gløymer Herren, din skapar, som spana ut himmelen og grunnfeste jordi, og reddast stødt all dagen for valdsmanns vreide, når han legg pili til rettes og vil øydeleggja? Kvar er då valdsmanns vreide?
14  Snart skal han verta løyst, han som ligg i lekkjor, han skal ikkje døy og ganga i gravi, og ikkje skal han vanta brød.
15  Og eg er Herren, din Gud, som rører upp havet so bårone bruser - Herren, allhers Gud, er namnet hans.
16  Og eg la mine ord i munnen din og gøymde deg i skuggen av handi mi, so eg kunde planta ein himmel og grunna ei jord og segja til Sion: Du er mitt folk.
17  Råd or, råd or, reis deg, Jerusalem, du som laut drikka vreide-staupet som du fekk av Herrens hand! Den store tumleskåli laut du tøma radt til siste dropen.
18  Ho hev ingen som leider henne, av alle dei born ho hev født, og ingen som tek henne i handi, av alle dei søner ho hev fostra.
19  Tvo ting var det som råma deg - kven ynkar deg? - øyding og tjon, svolt og sverd - korleis skal eg trøysta deg?
20  Borni dine seig ned og låg på alle gatemot som ein hjort i garnet, dei vart fyllte med Herrens brennande harm, med trugsmål frå din Gud.
21  Difor, høyr då dette, du arming, du som er drukken, men ikkje av vin!
22  So segjer herren din, Herren, din Gud, som fører saki åt folket sitt: Sjå, eg hev teke tumleskåli or handi på deg; or mitt store vreide-staup skal du aldri drikka meir.
23  Og eg gjev det i handi på plagarane dine, dei som sa til deg: Legg deg ned, so me kann få ganga yver deg, og so gjorde du din rygg lik flate marki, til ei gata for dei som gjekk yver.
 
 
# Profeten Jesaja 52
1  Vakna, vakna, klæd deg i styrke, du Sion! Klæd deg i ditt høgtidsskrud, Jerusalem, du heilage by! For aldri meir skal det koma inn i deg ein u-umskoren eller urein.
2  Rist av deg dusti og reis deg, og kom deg til sætes, Jerusalem! Løys deg frå lekkjone um din hals, du fanga Sionsdotter!
3  For so segjer Herren: For inkje vart de selde, og utan pengar skal de verta utløyste.
4  Ja, so segjer Herren, Israels Gud: I si fyrste tid drog folket mitt ned til Egyptar-land og vilde vera gjester der, og sidan var Assur hard imot det utan nokon rett.
5  Og no, kva skal eg vel gjera her? segjer Herren; for dei hev ført folket mitt burt for inkje, valdsherrane uler, segjer Herren, og heile utlange dagen vert namnet mitt spotta.
6  Difor skal folket mitt læra å kjenna namnet mitt; difor skal de merka den dagen at det er eg som segjer: Sjå, her er eg.
7  Kor fagre er på fjelli hans føter som ber gledebod, som forkynner fred, som ber godt bod, som forkynner frelsa, som segjer til Sion: Din Gud er no konge!
8  Høyr! Dine vaktmenner ropar, dei jublar alle i hop; for beint for sine augo ser dei at Herren kjem heim att til Sion.
9  Set i og jubla alle saman, de grushaugar i Jerusalem! For Herren trøystar sitt folk, han løyser ut Jerusalem.
10  Herren nækjer sin heilage arm for augo på alle folki, og alle utbygder på jordi fær sjå frelsa frå vår Gud.
11  Burt, burt! Drag ut derifrå*! Ikkje rør noko ureint! Drag ut derifrå! Reinsa dykk, de som ber Herrens kjerald!
12  For de tarv ikkje skunda dykk ut og ikkje røma når de fer; for Herren gjeng fyre dykk, og Israels Gud fer sist i ferdi.
13  Sjå, min tenar skal fara visleg fram; han skal stiga og veksa og verta ovleg stor.
14  Liksom mange vart forfærde for hans skuld - so skamførd var han at han såg ikkje ut som eit menneske og var ikkje på skapnad som andre mannsborn -
15  so skal han få mange folkeslag til å fara upp*, for han skal kongar lata munnen att; for dei hev set det som ikkje var fortalt dei, og dei hev gått det som dei aldri hadde høyrt.
 
 
# Profeten Jesaja 53
1  Kven trudde det bodet me høyrde? Og kven synte Herrens arm seg for?
2  Han* rann som ein kvist for hans augo, som ein renning or turre jordi; hadde han ingen skapnad eller herlegdom, me såg han, men han såg ikkje hugnadleg ut.
3  Vanvyrd var han, so folk heldt seg undan, ein mann i pinslor og velkjend med sjukdom*, han var som ein som ingen vil sjå på, vanvyrd, og me rekna han for inkje.
4  Men våre sjukdomar var det han tok på seg, og våre pinslor var det han bar, medan me trudde han var heimsøkt, slegen av Gud og nedbøygd.
5  Ja, han vart såra for våre brot og sundbroten for våre synder; straffi låg på han, so me skulde få fred, og ved hans sår hev me fenge lækjedom.
6  Alle for me vilt som sauer, me vende oss kvar sin veg; men Herren let råma han det som me hadde skuld i alle.
7  Skamfaren vart han, endå han var nedbøygd, og han let ikkje upp sin munn, som lambet dei fører til slakting, og sauen som tegjer når han vert klypt; han let ikkje upp sin munn.
8  Med vald og dom vart han teken burt; men kven i hans samtid tenkte vel då han vart utrudd or levandelandet, at det var for mitt folks brot han vart heimsøkt?
9  Millom ugudlege gav dei han grav, men hjå ein rikmann var han i dauden; for ingen urett hadde han gjort, og det fanst ikkje svik i hans munn.
10  Men det tektest Herren å krasa han, han slo han med sjukdom; når hans sjel bar fram skuldofferet, skulde han sjå avkjøme og leva lenge, og Herrens vilje skulde hava framgang ved han.
11  For si sjele-møda skal han sjå det* og mettast; når dei kjenner han, skal min rettvise tenar gjeva rettferd til mange; og deira misgjerningar skal han bera.
12  Difor vil eg gjeva han mange til lut, og sterke skal han få til herfang, for di han tømde si sjel* til dauden og vart rekna millom brotsmenner, medan han bar syndi åt mange, og han bad for brotsmenner.
 
 
# Profeten Jesaja 54
1  Fagna deg, du barnlause, du som ikkje fødde! Set i med fagnadrop og jubla, du som ikkje hadde rider! For den einslege kvinna hev fleire born enn ho som hev mann, segjer Herren.
2  Vida ut tjeldromet ditt, og lat dei spana ut tjeldet du bur i, hindra det ikkje! Tøyg tjeldsnorene dine, og slå pålane fast!
3  For du skal breida deg både til høgre og vinstre, og di ætt skal taka heidningfolk til eiga og folka upp att øydelagde byar.
4  Ottast ikkje, for du skal ikkje verta sviken, ver ikkje skamfull, for du skal ikkje verta til skammar. Nei, skammi frå ungdomen skal du gløyma, og vanæra frå enkjestandet skal du ikkje minnast meir.
5  For din skapar er mannen din, Herren, allhers Gud, er namnet hans, og Israels Heilage er din utløysar, Gud for all jordi heiter han.
6  For som ei burtstøytt kvinna med hjartesorg kallar Herren deg, og kor kann ein skjota frå seg sitt ungdomsviv? segjer din Gud.
7  Ei liti stund gjekk eg frå deg, men i stor miskunn vil eg samla deg.
8  I ei harmflaga løynde eg mi åsyn for deg ei stund, men med æveleg nåde miskunnar eg deg, segjer Herren, utløysaren din.
9  For som Noah-flaumen er dette for meg; som eg svor at Noah-flaumen ikkje meir skal koma yver jordi, so hev eg no svore at eg ikkje meir vil harmast på deg eller skjenna på deg.
10  For um fjelli vik og haugane vert rikka, so skal ikkje nåden min vika frå deg, og mi fredspakt skal ikkje verta rikka, segjer Herren, han som miskunnar deg.
11  Du arme stormdrivne, som ingi trøyst hev funne! Sjå, eg legg dine steinar i blyglans og byggjer grunnmuren din med safirar;
12  eg gjer dine murtindar av rubinar og portane av karfunkelsteinar og heile din ringmur av dyre steinar.
13  Og alle dine born skal vera upplærde av Herren, og stor fred skal borni dine hava.
14  Ved rettferd skal du verta grunnfest; ver trygg for vald - du hev inkje å ottast, og for redsla, ho når deg ikkje!
15  Slær dei seg saman mot deg, so kjem det ikkje frå meg; dei som slær seg saman mot deg, skal falla i striden mot deg.
16  Sjå, eg skaper smeden, som blæs i kolelden og lagar våpen til sitt bruk, og eg skaper tynaren med til å gjera mein.
17  Alle våpen som dei smider mot deg, skal vanheppast, og kvar tunga som trettar med deg, skal du få domfelt; det er den arv som Herrens tenarar fær, og den rett eg gjev dei, segjer Herren.
 
 
# Profeten Jesaja 55
1  Å, alle de tyrste, kom til vatnet, og de som ikkje hev pengar! Kom, kjøp og et, ja, kom og kjøp utan pengar og utan betaling vin og mjølk!
2  Kvi gjev de pengar ut for det som ikkje er brød, og dykkar vinning for det som ikkje kann metta? Å, høyr på meg! So skal de eta det som godt er, og dykkar sjel skal njota feitemat!
3  Halla øyra hit og kom til meg! Høyr, so skal dykkar sjel få leva! So gjer eg med dykk ei æveleg pakt og gjev dykk Davids* usviklege nåde.
4  Sjå, til vitne for folkeslag hev eg sett han*, til hovding og styrar for folkeslag.
5  Ja, du skal kalla på folk som du ikkje kjenner, og heidningfolk som ikkje kjenner deg, skal skunda seg til deg; for Herrens skuld, din Gud, og for Israels Heilage skuld, for han herleggjer deg.
6  Søk Herren medan han er å finna, kalla på han den stund han er nær!
7  Den ugudlege vende seg frå sin veg og den urettferdige frå sine tankar og vende seg um til Herren, so skal han miskunna han, og til vår Gud, for han skal rikleg forlata.
8  For mine tankar er ikkje dykkar tankar, og dykkar vegar er ikkje mine vegar, segjer Herren.
9  Nei, so høg som himmelen er yver jordi, so er mine vegar høgre enn dykkar vegar, og mine tankar høgre enn dykkar tankar.
10  For liksom regnet og snøen fell ifrå himmelen og ikkje fer upp att dit, men vatnar jordi og fær henne til å bera og gro og gjev såmannen såkorn og brød åt den som et,
11  so skal det vera med ordet mitt, som gjeng ut or min munn; det skal ikkje koma att til meg tomt, men verka det som eg vil, og fullføra det som eg sender det til.
12  For med gleda skal de draga ut, og i fred skal de verta førde fram; fjell og haugar skal setja i med fagnadrop fyre dykk, og alle tre på marki skal klappa i hender.
13  I staden for klunger skal det veksa cypressar, i staden for tistlar veksa myrt; dermed fær Herren eit ærenamn, eit æveleg merke, som aldri vert utstroke.
 
 
# Profeten Jesaja 56
1  So segjer Herren: Akta på det som er rett, og gjer rettferd! For mi frelsa er alt i kjømdi, og mi rettferd skal syna seg snart.
2  Sæl er den mann som gjer dette, det menneske som held fast på det, som held sabbaten utan vanhelging og varar si hand frå vonde verk.
3  Den framande må ikkje segja, han som held seg til Herren: Herren vil visst skilja meg frå sitt folk! Og gjeldingen må ikkje segja: Sjå, eg er eit turka tre!
4  For so segjer Herren: Dei gjeldingar som vil halda mine sabbatar og velja det som eg hev hugnad i, og halda fast på mi pakt,
5  dei skal eg i mitt hus og innanfor mine murar gjeva eit minne og eit namn som er betre enn søner og døtter; eit æveleg namn skal eg gjeva dei, eit namn som aldri vert utrudt.
6  Og dei framande som held seg til Herren, og vil tena han og elska Herrens namn, og vil vera hans tenarar, alle som held sabbaten utan vanhelging og held fast på mi pakt,
7  dei vil eg føra til mitt heilage berg og gleda dei i mitt bønehus, deira brennoffer og slaktoffer skal vera til hugnad på altaret mitt; for mitt hus skal kallast eit bønehus for alle folk.
8  So segjer Herren, Israels Gud, han som samlar dei burtdrivne av Israel: Endå fleire vil eg samla til han, attåt dei som alt er samla til han.
9  Alle de villdyr i marki, kom og et, ja, alle de villdyr i skogen!
10  Israels vaktmenner er alle blinde, dei veit ingen ting. Alle er dei mållause hundar, som ikkje kann gøy; dei ligg og drøymer og likar å sova;
11  dei er hækne hundar, vert aldri mette. Og slike folk er hyrdingar, som ikkje veit å gjeva gaum! Alle hev dei vendt seg sin eigen veg, kvar til si eigi vinning, alle som ein.
12  Kom*, eg skal henta vin, so vil me drikka rusdrykk; som i dag skal morgondagen vera, yverlag herleg!
 
 
# Profeten Jesaja 57
1  Den rettferdige set livet til, og ingen legg seg det på hjarta, og gudlege menner vert rivne burt, men ingen ansar at den rettferdige vert riven burt fyrr ulukka kjem.
2  Han gjeng inn til fred; dei kviler på sine lægje dei som gjekk vegen sin beint fram.
3  Men kom her hit, de trollkjerringborn, du ætt av horkar og skjøkja!
4  Kven hev de til låtteløgje? Kven geipar de åt og retter ut tunga? Er de ikkje sjølve brots-ungar, ei ljugar-ætt?
5  De som brenn av lystnad ved terebintone, under kvart eit grønt tre, de som slaktar born i dalane, i skortor og skard!
6  Håle steinar* i bekken er din deil; dei, ja, dei er din lut; for dei og rende du drykkoffer ut og bar matoffer fram - skulde eg vera nøgd med det?
7  På høge og store fjell reidde du lega di; der og steig du upp og ofra slaktoffer.
8  Og bakum døri og dørskia sette du ditt minnesmerke*; du snudde ryggen til meg, klædde av deg og steig upp, gjorde lega di breid og tinga med dei**; du lika å liggja med dei, du såg deira skam.
9  Du drog til kongen med olje, og du kom med mange angande salvar, du sende dine bod langt burt, og du steig djupt ned, radt til helheimen.
10  Um du enn vart trøytt på den lange ferdi, so sa du ikkje: Eg gjev meg yver! Du fann ny kraft i di hand, difor vart du ikkje veik.
11  Kven var du redd og ottast, sidan du gav deg burt i lygni og ikkje tenkte på meg og ikkje la deg det på hjarta? Er det ikkje so: Eg hev tagt i lange tider, difor ottast du ikkje meg?
12  Eg vil kunngjera di rettferd og dine verk, og dei kann ikkje hjelpa deg.
13  Når du skrik, so lat avgudsflokken din berga deg! Nei, ein vind skal føykja dei alle burt, ei vindgufs taka dei med seg; men den som flyr til meg, skal erva landet og få til eiga mitt heilage berg.
14  Og det skal verta sagt: Brøyt, brøyt, jamna veg! Tak kvar støytestein burt frå vegen åt mitt folk!
15  For so segjer han som er høg og upphøgd, han som tronar æveleg og heiter "Heilag": I det høge og heilage bur eg, og hjå den som er broten og nedbøygd i åndi; for eg vil vekkja åndi til liv hjå dei bøygde og hjarta til liv hjå dei brotne.
16  For eg trettar ikkje til æveleg tid, og eg er ikkje stødt og stendigt harm; for då laut åndi ormektast for meg, dei sjeler som eg hev skapt.
17  Eg harmast for Israels syndige hækna og slo han, eg løynde mi åsyn og var harm, og han fylgde i fråfall sin hjartans veg.
18  Hans vegar hev eg sett, og no vil eg lækja han, eg vil leida han og gjeva han og hans syrgjande trøyst.
19  Herren skaper frukt av lippor*; fred, fred for fjerr og nær, segjer han, og eg lækjer han.
20  Men dei ugudlege er som det bårande havet; det kann ikkje halda seg stilt, og bylgjone rotar upp skarn og søyla.
21  Dei ugudlege hev ingen fred, segjer min Gud.
 
 
# Profeten Jesaja 58
1  Ropa av full hals, ikkje spar! Lyft di røyst som ein lur og forkynn mitt folk deira brot og Jakobs hus deira synder!
2  Meg spør dei dag for dag, og mine vegar vil dei vita; liksom dei var eit folk som hev levt i rettferd og ikkje vendt seg frå sin Guds lov, krev dei av meg rettferdige domar; dei vil at Gud skal koma nær til dei!
3  Kvifor* fastar me, og du ser det ikkje? Kvifor spekjer me oss, og du aktar ikkje på det? - Jau, på fastedagen gjer de dykkar gjerning og driv til arbeid alle dykkar folk.
4  Sjå, de fastar med kiv og strid, med hogg og slag av gudlause nevar; de fastar ikkje soleis no at røysti dykkar kann høyrast i det høge.
5  Er det ei faste eg likar, ein dag då eit mennesket spekjer seg? At ein bøygjer hovudet som eit sev og reider seg seng i sekk og oska - kallar du det ei faste og ein dag som er Herren til hugnad?
6  Er ikkje det ei faste eg likar, at de løyser ugudlegskaps lekkjor, sprengjer bandi på åket, gjev dei nedtyngde fridom og knekkjer kvart eit åk?
7  Ja*, at du bryt ditt brød åt den svoltne og let heimlause stakkarar koma i hus, at du klæder den nakne du ser, og ikkje dreg deg burt frå ditt kjøt og blod.
8  Då skal ljoset ditt renna som morgonroden, og din lækjedom koma brått; di rettferd skal ganga fyre deg, og Herrens herlegdom sist i ferdi.
9  Då skal Herren svara når du kallar på han; når du ropar, skal han segja: Sjå, her er eg! Fær du burt ifrå deg tyngjing med åk, sluttar å peika med fingrane* og tala vondt
10  og gjev den svoltne det du sjølv hev hug på, og mettar ei nedbøygd sjel, då skal ljoset ditt stråla i myrkret, og di natt skal verta som middag.
11  Då skal Herren leida deg alltid og metta deg midt i øydemarki, han skal styrkja beini dine; og du vert som ein velvatna hage, som ei rennande kjelde der vatnet aldri tryt.
12  Dine søner skal byggja gamle grushaugar upp att, du skal reisa upp tufter som låg i øyde frå ætt til ætt, og dei skal kalla deg "murbrot-bøtar", "han som vøler vegar, so folk kann bu i landet".
13  Held du foten din att frå sabbaten, so du ikkje driv ditt yrke på min heilagdag, kallar du sabbaten ei lyst, Herrens heilagdag høgvyrd, ærar du han, so du ikkje gjeng dine eigne vegar, ikkje gjer di gjerning eller fer med tomt svall -
14  då skal du frygda deg i Herren, og eg let deg fara yver haugane i landet og let deg njota arven åt Jakob, far din; for Herrens munn hev tala.
 
 
# Profeten Jesaja 59
1  Sjå, Herrens hand er ikkje so stutt at han ikkje kann frelsa, og øyra hans er ikkje so tunghøyrt at det ikkje kann høyra.
2  Men misgjerningane dykkar er det som skil millom dykk og dykkar Gud, og syndene dykkar hev dult hans åsyn for dykk, so han ikkje høyrer.
3  For hendene dykkar er sulka med blod, og fingrane dykkar med misgjerd; lippone dykkar fer med lygn, tunga dykkar talar urett.
4  Ingen ropar til doms for rettferd, ingen hev ærleg rettargang; dei lit på usanning og talar lygn, dei er umhender med ulukka og føder naud.
5  Basilisk-egg klekkjer dei ut, og kongurvev vev dei; den som et deira egg, lyt døy, og krasar du eit, kjem det fram ein hoggorm.
6  Deira vevnad vert aldri til klæde, ein kann ikkje hylja seg i deira verk; deira verk er vondskaps verk, og valdsverk er i deira hender.
7  Deira føter spring til det som vondt er, og er snøgge til å renna ut skuldlaust blod; deira tankar er vondskaps tankar; det er øyding og tjon kvar dei fer.
8  Freds veg kjenner dei ikkje, det finst ingen rett i deira spor; dei fer på krokute stigar; ingen som set foten på dei, veit av fred.
9  Difor er retten* langt burte frå oss, og rettferdi når oss ikkje; me ventar på ljos, og so finn me myrker, me ventar på berre solskin, men lyt ferdast i svartaste natt.
10  Me trivlar som blinde langs vegen, me trivlar som folk utan augo; midt på dagen snåvar me som i skumingi, millom friske er me som døyande.
11  Me gryler alle som bjørnar, og som duvor kurrar me; me ventar på retten, men han kjem ikkje, på frelsa, men ho er langt burte frå oss.
12  For våre brot er mange for deg, og våre synder vitnar imot oss; ja, me hev våre brot for augo, og våre misgjerningar veit me um:
13  Me hev falle ifrå og neitta Herren, me hev gjenge burt frå vår Gud; me hev tala um trælking og fråfall, me hev avla ljugarord i hjarta og sagt dei.
14  Difor er retten* halden att, og rettferdi stend langt burte; for sanningi hev snåva på tinget, og det rette vinn ikkje fram,
15  og sanningi vart burte, og den som held seg frå vondt, vart plundra. Og Herren såg det og mislika at det ikkje fanst nokon rett;
16  han såg at ingen steig fram, og han undrast at ingen førde hans sak. Då kom hans arm han til hjelp, og hans rettferd var han til studnad;
17  han tok rettferd på seg til brynja, sette frelse-hjelm på sitt hovud, hemn-klæde tok han til klædnad og sveipte brennhug um seg til kåpa.
18  Etter deira gjerningar skal han løna dei, med harm yver sine motmenner, med hemn yver sine fiendar; øylandi skal få lika for det dei hev gjort.
19  Og i Vester-land skal dei ottast Herrens namn, og i Auster-land hans herlegdom; for han kjem som ein innestengd foss som Herrens storm driv fram.
20  Og det skal koma ein utløysar for Sion og for dei som vender um frå synd i Jakob, so er Herrens ord.
21  Og dette er den pakt som eg på mi sida gjer med dei, segjer Herren: Min Ande, som er yver deg, og mine ord, som eg hev lagt deg i munnen, dei skal ikkje vika frå din munn, og ikkje frå munnen åt borni dine, og ikkje heller frå munnen åt barneborni dine, segjer Herren, frå no og i all æva.
 
 
# Profeten Jesaja 60
1  Statt upp, vert ljos! For ljoset ditt kjem, og Herrens herlegdom renn upp yver deg.
2  Sjå, myrker ligg yver jordi, og skydimma yver folki, men yver deg skal Herren renna upp, og yver deg skal hans herlegdom syna seg.
3  Og folkeslag skal fara til ditt ljos, og kongar til din strålande glans.
4  Lyft augo upp og sjå deg ikring! Dei samlar seg alle, dei kjem til deg; dine søner kjem langt burtanfrå, dine døtter vert borne på armen.
5  Då skal du sjå det og stråla av gleda, og hjarta skal banka og vida seg ut; for havsens rikdom skal venda seg til deg, folke-midelen koma til deg.
6  Mengdi av kamelar skal dekkja deg, kamelfolar frå Midjan og Efa; alle skal dei koma frå Sjeba; gull og røykjelse skal dei bera, og Herrens pris skal dei forkynna.
7  Alle sauer frå Kedar* skal samlast til deg, verar frå Nebajot tena deg; til hugnad for meg skal dei ofrast på mitt altar, og mitt herlege hus vil eg herleggjera.
8  Kven er det som kjem fljugande som skyer, som duvor til sine hus?
9  For på meg skal øylandi venta, og fremst gjeng Tarsis-skipi med borni dine langt burtanfrå, deira sylv og gull kjem med dei - for namnet åt Herren din Gud, for Israels Heilage skuld, for han gjer deg herleg.
10  Utlendingar skal byggja dine murar, og deira kongar skal tena deg; for i min harm hev eg slege deg, men i min nåde hev eg miskunna deg.
11  Dine portar skal stødt standa opne, korkje dag eller natt skal dei stengjast, so eiga åt folki kann førast inn i deg, med kongane deira i fangeflokken.
12  For det folk og det rike som ikkje vil tena deg, skal ganga til grunns, og heidningane verta reint tynte.
13  Libanons herlegdom skal koma til deg, både cypress og løn og buksbom, til å pryda den stad der min heilagdom er, og den stad der føtene mine stend, vil eg herleggjera.
14  Bøygde skal borni åt trælkarane dine koma til deg, og alle dei som vanvyrde deg, skal kasta seg ned for føtene dine, og dei skal kalla deg Herrens by, Sion åt Israels Heilage.
15  Medan du fyrr var forlati og hata, so ingen tok vegen igjenom deg, vil eg gjera deg til ein æveleg herlegdom, til ei gleda for ætt etter ætt.
16  Du skal suga mjølk ifrå heidningfolki, ja, kongebrjost skal du suga, og du skal merka at eg, Herren, er din frelsar, og Jakobs Veldige din utløysar.
17  Gull let eg koma i staden for kopar, sylv let eg koma i staden for jarn; kopar i staden for tre og jarn i staden for stein, fred set eg til styremakt yver deg og rettferd til styrar åt deg.
18  Ikkje meir skal ein høyra um vald i ditt land, um herfang og øyding innum grensone dine, og du skal kalla frelsa murane dine og lovsongen portane dine
19  Ikkje skal soli lenger vera deg til ljos um dagen, og ikkje skal månen skina og lysa for deg; men Herren skal vera deg æveleg ljos, og din Gud skal vera din herlegdom.
20  Ikkje lenger skal soli di glada, og ikkje månen din missa sin glans; for Herren skal vera deg æveleg ljos, og dine syrgjedagar skal vera ute.
21  Og ditt folk - dei er alle rettferdige; æveleg skal dei eiga landet; dei er då ein renning som eg hev planta, eit verk av mine hender til mi æra.
22  Den minste skal verta til tusund, og den ringaste til eit veldigt folk; eg, Herren, eg let det henda brått, i si tid.
 
 
# Profeten Jesaja 61
1  Herrens, Israels Guds Ande er yver meg; av di Herren hev salva meg til å bera fagnadbod til dei audmjuke, han hev sendt meg til å binda um dei hugbrotne, til å ropa ut fridom for fangar og utløysing for dei bundne,
2  til å ropa ut eit nåde-år frå Herren og ein hemnedag frå vår Gud, til å trøysta alle som syrgjer,
3  til å gjeva dei syrgjande i Sion hovudprydnad i staden for oska, gledeolje i staden for sorg, lovsongs-klæde for vanmoda ånd, og dei skal heita rettferds terebintor, Herrens plantning til æra for han.
4  Dei skal byggja upp att eldgamle grushaugar, reisa upp att ruinar frå forfederne; dei skal nya upp att nedbrotne byar, det som hev lege i øyde frå ætt til ætt.
5  Framande skal standa og gjæta smalen dykkar, utlendingar dyrka åt dykk både åker og vingard.
6  Men de skal heita Herrens prestar, tenarar åt vår Gud skal dei kalla dykk; folke-eiga skal de njota, og deira herlegdom skal de få.
7  For dykkar skam fær de dobbelt att, og dei som leid skjemsla, skal prisa sin lut; difor fær dei dobbel lut i sitt land, æveleg gleda skal dei få;
8  for eg, Herren, elskar rett og hatar urett ran, og trufast vil eg gjeva dei løni deira og gjera ei æveleg pakt med dei.
9  Namngjeten vert deira ætt millom folki, og avkjømet deira millom folkeslagi; alle som ser dei, skal sanna at dei er ei ætt som Herren hev signa.
10  Eg vil gleda meg storleg i Herren, sjeli mi skal fegnast i min Gud; for han hev kledt meg i frelse-klæde, i rettferds-kåpa hev han sveipt meg, liksom brudgomen, som pryder seg med prestehuva, og liksom bruri som tek på seg sin prydnad.
11  For som jordi let sin grode renna, og hagen let sitt sæde veksa, so skal Herren, Israels Gud, lata rettferd og lovsong renna for alle folks åsyn.
 
 
# Profeten Jesaja 62
1  For Sions skuld vil eg ikkje tegja, og for Jerusalems skuld vil eg ikkje vera still, fyrr hennar rettferd kjem fram som ein stråleglans, og hennar frelsa som ein brennande kyndel.
2  Og folki skal sjå di rettferd, og alle kongar din herlegdom, og du skal få eit nytt namn, som Herrens munn skal nemna.
3  Du skal vera ei herleg kruna i handi åt Herren og ein kongeleg hovudprydnad i handi åt din Gud.
4  Du skal ikkje heita "den forlatne" lenger, og ditt land ikkje heita "øydeland", men du skal heita "ho eg hev huglagt", og landet ditt "ektevivet"; for Herren hev hugnad i deg, og landet ditt skal verta ektevigt.
5  For som ein ungdom ektar ei møy, so skal dine born ekta deg, og som brudgomen gled seg i bruri, skal din Gud gleda seg i deg.
6  På murane dine, Jerusalem, set eg vaktmenner*; heile dagen og heile natti skal dei aldri tegja; de som minner Herren*, unn dykk ingi ro!
7  Og gjev ikkje han ro fyrr han byggjer Jerusalem upp att og let det verta til emne for lovsong på jordi.
8  Herren hev svore ved si høgre hand og ved sin veldige arm: Eg skal ikkje lenger gjeva ditt korn til føde for fiendane dine, og ikkje skal utlendingar drikka di druvesaft, som du hev havt møda med;
9  men dei som haustar kornet, skal eta det og prisa Herren, og dei som sankar druvone, skal drikka safti i fyregardane til min heilagdom.
10  Drag inn, drag inn gjenom portane, ryd vegen for folket, brøyt, brøyt brauti, reinsa henne for stein, reis eit merke for folki!
11  Høyr, Herren let det ljoma til heimsens ende: Seg til Sions dotter: Sjå, di frelsa kjem; si løn hev han med seg, og hans vederlag gjeng fyre han.
12  Og dei skal kallast "det heilage folket", "Herrens løyste"; og du sjølv skal heita "den søkte", "byen som ikkje er aud".
 
 
# Profeten Jesaja 63
1  Kven er han som kjem frå Edom, frå Bosra i raude klæde, so brikjen i bunaden sin, so staut i si store kraft? - Det er eg, eg som talar rettferd, som er mektig til å frelsa.
2  Kvifor er bunaden din so raud, og klædi som trødde du vinpersa?
3  Vinpersa hev eg trødt, eg åleine, og av folki var det ingen med meg; so trødde eg på dei i vreide og trakka dei sund i min harm; då skvatt deira blod på klædi mine, og heile min klednad fekk eg sulka.
4  For ein hemnedag var i min hug, og mitt utløysingsår var kome;
5  og eg såg meg um, men det var ingen som hjelpte; eg stod der undren, men ingen studde meg; då kom min arm meg til hjelp, og min harm var meg til studnad,
6  og eg trakka ned folkeslag i min vreide og gjorde dei drukne* i min harm; deira blod let eg renna på jordi.
7  Herrens miskunn vil eg forkynna, Herrens pris etter alt det Herren hev gjort mot oss, og hans store godleik mot Israels hus, for di han gjorde imot dei etter si miskunn og sin store nåde.
8  Han sa: Ja, dei er mitt folk, dei er born som ikkje vil svika. Og han vart ein frelsar for dei.
9  I all deira trengsla var ingi trengsla, og hans åsyns engel frelste dei; i sin kjærleik og si store milda løyste han dei ut, og han tok dei upp og bar dei alle dagar i gamletidi.
10  Men dei var stride og gjorde hans Heilage Ande sorg; då skifte han hug og vart deira fiende, han sjølv stridde imot dei.
11  Då tenkte hans folk på gamle dagar, på Moses: Kvar er han som førde dei upp or havet med sin buskaps hyrding? Kvar er han som gav sin Heilage Ande midt ibland dei,
12  han som let sin herlege arm fara ved høgre sida åt Moses; og som kløyvde vatnet framfor dei, so han skapte seg eit æveleg namn,
13  han som førde dei gjenom djupet som ein hest yver heidi, so ikkje dei snåva?
14  Liksom buskapen som gjeng ned i dalen, førde Herrens Ande dei til ro; soleis førde du ditt folk og skapte deg eit herleg namn.
15  Skoda ned frå himmelen og sjå, frå din heilage og herlege bustad! Kvar er din brennhug og ditt velde? Din hjartans medynk og di miskunn held seg att frå meg.
16  For du er vår far; for Abraham veit ikkje um oss, og Israel kjenner oss ikkje; du, Herre, er vår far, "vår utløysar frå eldgamal tid" er ditt namn.
17  Kvi let du oss vildra frå dine vegar. Herre? Kvi gjer du vårt hjarta hardt, so det ikkje ottast deg? Vend um for dine tenarar skuld, for dei ætter skuld som er din arv!
18  Eit lite bel hev ditt heilage folk havt landet i eiga, so trakka våre uvener ned din heilagdom.
19  Det hev vorte med oss som du aldri hadde rådt yver oss, som namnet ditt aldri hadde vore nemnt yver oss.
 
 
# Profeten Jesaja 64
1  Gjev du reiv himmelen sund og steig ned, so fjelli skalv for di åsyn, som elden fatar i risved og fær vatnet til å koka - til å kunngjera namnet ditt for dine motmenn, so folki laut skjelva for di åsyn,
2  når du gjorde skræmeverk som me ikkje venta, når du steig ned, og fjelli skalv for di åsyn!
3  Aldri hev nokon spurt eller høyrt, aldri hev auga set nokon annan gud enn du gjera slikt for dei som ventar på han.
4  Du kjem imot dei som gjer rettferd med gleda, dei som kjem deg i hug på vegane dine. Sjå, du vart harm, og me synda; so var det med oss frå gamalt, kunde me då verta frelste?
5  Me vart alle i hop som ein urein, og all vår rettferd som eit tilsulka plagg, som lauvet visna me alle saman, og våre misgjerningar bles oss burt som vinden.
6  Det finst ingen som kallar på namnet ditt, som mannar seg upp til å halda fast på deg; for du hev løynt di åsyn for oss og gjeve oss våre misgjerningar i vald til å tærast upp.
7  Men no, Herre! Du er vår far; me er leiret, og du den som formar oss, og eit verk av di hand er me alle.
8  Herre, ver ikkje so ovleg harm, og tenk ikkje æveleg på misgjerning! Men sjå på at me alle er ditt folk!
9  Dine heilage byar hev vorte øydemark; Sion hev vorte ei øydemark; Jerusalem ei audn.
10  Vårt heilage hus, det herlege, der federne våre lova deg, hev vorte uppbrent med eld, og alt som var vår hugnad, hev vorte grushaugar.
11  Vil du med alt dette halda deg att, Herre? Vil du tegja og trykkja oss so tungt?
 
 
# Profeten Jesaja 65
1  Eg baud meg fram for dei som ikkje spurde; eg var å finna for dei som ikkje søkte meg; eg sa til eit heidningfolk som ikkje bar mitt namn: Her er eg, her er eg!
2  All dagen rette eg ut mine hender til eit trassigt folk, som fer den vegen som ikkje er god, etter sine eigne tankar,
3  til eit folk som allstødt krenkjer meg midt i syni, som ofrar i hagane og brenner røykjelse på tiglstein,
4  som sit i gravene og nattar i løyndarhol, som et svinekjøt og hev ufyseleg sòd i skålene sine,
5  som segjer: Haldt deg undan, ikkje rør meg, for eg er heilag for deg! Dei folk er som røyk i nasen min, ein eld som logar all dagen.
6  Sjå, det stend skrive for augo mine: Eg vil ikkje tegja fyrr eg fær gjeve att, ja gjeve dei att uppi fanget,
7  både for dykkar eigne brot, segjer Herren, og broti åt federne dykkar, at dei brende røykjelse på fjelli og hædde meg på haugane; løni deira vil eg framfor alt mæla upp og gjeva dei upp i fanget.
8  So segjer Herren: Liksom dei segjer når det finst saft i druva: Skamfar henne ikkje, for det er signing i henne, so vil eg gjera for mine tenarar skuld og ikkje tyna heile folket.
9  Men eg vil lata ei ætt koma frå Jakob og frå Juda ein erving til fjelli mine, og mine utvalde skal erva landet, og der skal mine tenarar bu.
10  Og Saron skal verta til sauebeite, og Akordalen til læger for bufe, til gagn for mitt folk, som søkjer meg.
11  Men de som gjeng burt ifrå Herren, de som gløymer mitt heilage fjell, de som dukar bord for Gad* og fyller staupet med kryddevin for Meni*,
12  dykkar lagnad skal vera sverdet, de skal alle få bøygja dykk til slakting, for di de ikkje svara då eg ropa, og ikkje høyrde då eg tala, men gjorde det som eg mislika, og valde det eg ikkje tykte um.
13  Difor segjer Herren, Israels Gud, so: Sjå, tenarane mine skal eta, men de skal svelta; sjå, tenarane mine skal drikka, men de skal tyrsta; sjå, tenarane mine skal fegnast, men de skal skjemmast;
14  sjå, tenarane mine skal jubla av hjartans lyst, men de skal skrika av hjarteverk, og hugbrotne skal de hyla.
15  Dykkar namn skal de lata etter til ein eid* for mine utvalde, og Herren, Israels Gud, skal drepa deg; men tenarane sine skal han gjeva eit anna namn.
16  so den som velsignar seg på jordi, skal velsigna seg i den trufaste Gud, og den som sver på jordi, skal sverja ved den trufaste Gud. For dei fyrre trengslor er gløymde og løynde for augo mine.
17  For sjå, eg skaper ein ny himmel og ei ny jord, og det gamle skal ikkje hugsast meir og ikkje renna nokon i hugen.
18  Nei, fegnast og frygdast til æveleg tid for det som eg skaper! For Jerusalem skaper eg um til frygd og folket der til fagnad.
19  Og eg vil frygda meg yver Jerusalem og fegnast yver mitt folk, og det skal ikkje meir høyrast gråt eller klagerop der.
20  Det skal ikkje lenger finnast der eit barn som berre lever nokre dagar, eller ein gamal mann som ikkje fyller dagetalet sitt; nei, den som døyr ung, skal døy hundrad år gamal, og dei hundrad skal den syndaren nå som vert forbanna*.
21  Dei husi dei byggjer, skal dei sjølve få bu i, og dei vinhagane dei plantar, skal dei sjølve eta frukti av;
22  ikkje skal dei byggja og ein annan bu, ikkje skal dei planta og ein annan eta; nei, folket mitt skal nå same alder som treet og mine utvalde skal sjølv få njota frukti av sitt arbeid.
23  Dei skal ikkje streva til fåfengs og ikkje få born som brått skal døy; for dei er Herrens velsigna ætt, og sitt avkjøme fer dei hava hjå seg.
24  Og det skal vera so at fyrr dei ropar, vil eg svara, medan dei endå talar, vil eg høyra.
25  Ulv og lamb skal beita saman, og løva skal eta halm som uksen, og ormen skal hava mold til mat; ingen skal gjera vondt eller ugagn på heile mitt heilage fjell, segjer Herren.
 
 
# Profeten Jesaja 66
1  So segjer Herren: Himmelen er min kongsstol og jordi er fotbenken for føtene mine. Kva for eit hus kunde de då byggja meg, og kvar skulde det finnast ein kvilestad åt meg?
2  Alt dette skapte eg med mi hand, og soleis vart alt dette til, segjer Herren. Men den som eg vil sjå til, det er den arme og hugbrotne og den som skjelv for mitt ord.
3  Den som slaktar ein stut, er som den som drep ein mann; den som ofrar eit lamb, er som den som bryt nakken på ein hund; den som ofrar matoffer, er som den som ofrar svineblod; den som ber fram minningsoffer av røykjelse, er som den som hyller avgudar. Liksom dei hev valt sine eigne vegar; og dei likar styggetingi sine,
4  so vil eg og velja å fara ille med dei, og det som dei reddast, vil eg føra yver dei, for di ingen svara då eg ropa, og dei høyrde ikkje då eg tala, men gjorde det som eg mislika, og valde det eg ikkje tykte um.
5  Høyr Herrens ord, de som skjelv for hans ord! Dykkar brør som hatar dykk og støyter dykk frå seg for mitt namn skuld, dei segjer: Lat Herren syna seg herleg, so me fær sjå dykkar gleda! Men dei skal verta til skammar.
6  Høyr gnyen frå byen! Høyr omen frå templet! Høyr, Herren gjev sine fiendar lika for deira verk!
7  Fyrr ho* vert barnsjuk, hev ho født, fyrr ridene kjem, hev ho fenge ein gut.
8  Kven hev høyrt um slikt? Kven hev set sovore? Kjem eit land til verdi på ein einaste dag? Kann eit folk verta født med ein einaste gong? For Sion vart barnsjuk og fødde med same sønene sine.
9  Skulde eg opna morsliv og ikkje gjeva føding? segjer Herren. Eller skulde eg som gjev føding, stengja det att? segjer din Gud.
10  Gled dykk med Jerusalem og jubla yver henne, alle de som hev henne kjær! Fegnast storleg med henne, alle de som ber sorg for henne!
11  So skal de få suga og mettast av hennar hugsvalande barm, de skal få drikka og kveikjast av hennar herlege rikdom.
12  For so segjer Herren: Sjå, eg leider fred til henne som ei elv og herlegdomen hjå heidningane som ein fløymande bekk, og de skal få suga; dei skal bera dykk på armen, setja dykk på fanget og kjæla med dykk.
13  Som mori trøystar barnet sitt, soleis skal eg trøysta dykk; ja, i Jerusalem skal de få trøyst.
14  De skal sjå det, og hjarta dykkar skal fegnast, og beini dykkar skal friskna som graset, og merkast skal det at Herrens hand er med hans tenarar, men fiendane sine skal han harmast på.
15  For sjå, Herren skal koma i eld, og hans vogner skal vera som ein storm, hans vreide skal råma med brennande hete, hans trugsmål med logande eld;
16  for med eld skal Herren halda dom, og med sverdet sitt slå alt kjøt; og mange vert dei som Herren drep.
17  Dei som helgar og reinsar seg for hagane* etter ein som er midt ibland dei**, dei som et svinekjøt og ufysne dyr, ja myser, dei skal tynast alle i hop, segjer Herren.
18  Eg, eg gjer deira gjerningar og tankar um inkje, den tid kjem då eg samlar alle folk og tungemål, og dei skal koma og sjå min herlegdom.
19  Eg vil gjera eit teikn millom dei, og nokre av dei som vert berga, vil eg senda til heidningfolki, til Tarsis og Pul og Lud, bogeskyttarane, til Tubal og Javan, til øylandi langt burte, som ikkje hev høyrt tidendi um meg og ikkje hev set min herlegdom; og dei skal kunngjera min herlegdom millom heidningfolki.
20  Og frå alle folkeslagi skal dei koma med alle brørne dykkar til matoffer åt Herren, på hesteryggen, på vogner, i berestolar, på muldyr og på snarføtte kamelar, og føra dei upp på mitt heilage fjell i Jerusalem, segjer Herren, liksom Israels borni kjem med matofferet i reine kjerald til Herrens hus;
21  og jamvel av dei* vil eg taka meg ut nokre til prestar**, til levitar, segjer Herren.
22  For liksom den nye himmelen og den nye jordi som eg skaper, skal standa æveleg for mi åsyn, segjer Herren, so skal og dykkar ætt og dykkar namn standa æveleg.
23  Kvar månad på nymånedagen og kvar vika på sabbaten skal alt kjøt koma og kasta seg ned for mi åsyn, segjer Herren.
24  Og dei skal ganga ut og sjå på liki åt dei menner som hev falle frå meg; for makken deira skal ikkje dauda, og elden deira skal ikkje slokna, og dei skal vera ei gru for alt kjøt.
 
 
# Profeten Jeremia 1
1  Ord av Jeremias Hilkiasson, ein av prestane i Anatot i Benjamins-landet.
2  Til han kom Herrens ord i dei dagane då Josias Amonsson var konge i Juda, i det trettande styringsåret hans,
3  og sidan i dei dagane då Jojakim Josiasson var konge i Juda, alt til slutten av det ellevte styringsåret åt Sedekias Josiasson, Juda-kongen, då Jerusalems-buane vart burtførde i den femte månaden.
4  Herrens ord kom til meg, og det lydde so:
5  Fyrr eg skapte deg i morslivet, kjende eg deg, og fyrr du kom ut or morsfanget, helga eg deg; til profet åt folki sette eg deg.
6  Men eg sa: Å, Herre, Herre! Sjå, eg kann ikkje med å tala; for eg er so ung.
7  Då sa Herren til meg: Seg ikkje: Eg er so ung! Men til alle som eg sender deg til, skal du ganga, og alt det eg byd deg, skal du tala.
8  Ikkje ottast dei! For eg er med deg og vil berga deg, segjer Herren.
9  Og Herren rette ut handi og tok på munnen min. So sa Herren til meg: Sjå, eg legg ordi mine i din munn.
10  Sjå, eg set deg i dag yver folki og yver kongeriki til å rykkja upp og riva ned, til å tyna og brjota ned, til å byggja og til å planta.
11  Herrens ord kom til meg; det lydde so: Kva ser du, Jeremias? Eg svara: Ein stav av vake-treet* ser eg.
12  Då sa Herren til meg: Gløgt såg du no; for vaka vil eg yver mitt ord, so eg set det i verk.
13  So kom Herrens ord til meg andre gongen: Kva ser du? Eg svara: Ei kokande gryta ser eg; og nordantil snur ho seg hit.
14  Då sa Herren til meg: Nordantil kjem ulukka sendande yver alle som bur i landet.
15  For sjå, eg kallar på kvar ei folke-ætt i riki der nord, segjer Herren, og dei skal koma og setja kvar sin stol attmed inngangen til portane i Jerusalem og mot alle murane um det rundt ikring og mot alle byane i Juda.
16  Og eg vil segja mine domar yver dei for all deira vondskap, av di dei vende seg frå meg og brende røykjelse for andre gudar og tilbad dei verk deira hender gjorde.
17  Men du - gyrd dine lender og statt upp og tala til dei alt det som eg byd deg! Ikkje ver redd dei, so ikkje eg skal gjera deg redd dei!
18  Og sjå, eg gjer deg i dag til ei fast borg og til ein jarnstolpe og til ein koparmur mot alt landet: mot kongane i Juda, mot hovdingane, mot prestane og mot lyden i landet;
19  dei skal strida mot deg, men ikkje vinna på deg; for eg er med deg, segjer Herren, og skal berga deg.
 
 
# Profeten Jeremia 2
1  Og Herrens ord kom til meg; det lydde so:
2  Gakk av stad og ropa ut for Jerusalems øyro: So segjer Herren: Eg kjem deg i hug for din elskhug i din ungdom, din kjærleik i dine festarmålsdagar, kor du fylgde meg i øydemarki, i eit land der ingen sår.
3  Heilagt var Israel for Herren, hans fyrstegrøda*; alle som vilde eta det, laut bøta, ulukka kom yver dei, segjer Herren.
4  Høyr Herrens ord, Jakobs hus, og alle ætter i Israels hus!
5  So segjer Herren: Kva hev federne dykkar funne rangt hjå meg, sidan dei gjekk burt ifrå meg og fylgde fåfengelege gudar og vart fåfengelege sjølve?
6  Dei sa ikkje: Kvar er Herren, som førde oss ut or Egyptar-landet, som leidde oss i øydemarki, i eit land med heidar og klufter, eit land med turk og daudeskugge, i eit land der ingen mann hev fare, og der inkje menneske hev butt?
7  Og eg førde dykk inn i eit grøderikt land, so de fekk eta frukti og dei gode ting der. Men då de kom dit inn, sulka de landet mitt og gjorde odelen min til ein styggedom.
8  Prestane sa ikkje: Kvar er Herren? Og dei som handsama lovi, kjende meg ikkje, og hyrdingane fall frå meg, og profetane spådde ved Ba'al og fylgde dei som ikkje kann hjelpa*.
9  Difor vil eg framleides tretta med dykk, segjer Herren; ja, med barneborni dykkar vil eg tretta.
10  Far yver til Kittear-øyane og sjå, og send bod til Kedar og gauma vel etter og sjå um slikt hev hendt!
11  Hev vel noko heidningfolk bytt burt sine gudar, endå dei ikkje er gudar? Men mitt folk hev bytt si æra burt i det som ikkje kann hjelpa*.
12  Vert forstøkte, de himlar, yver slikt, og tak fæla og stivna, segjer Herren.
13  For tvo illverk hev mitt folk gjort: Dei vende seg frå meg, kjelda med det levande vatnet, og hogg seg brunnar, leke brunnar som ikkje held vatn.
14  Er Israel ein træl? Er han ein heimefødd træl? Kvi er han vorten eit herfang?
15  Ungløvor bura mot han; dei let røysti si ljoma, og dei gjorde hans land til ei audn; hans byar vart brende, so ingen bur der.
16  Jamvel Memfis- og Tahpenes-borni hev gjort deg snaud i kruna.
17  Hev du ikkje sjølv valda deg dette, med di du vende deg frå Herren din Gud den tid han vilde leida deg på vegen?
18  Og no, kvifor tek du vegen til Egyptar-land og vil drikka vatn or Sikor*? Og kvi tek du vegen til Assyria og vil drikka vatn or elvi**?
19  Din vondskap agar deg, og dine fråfall refser deg; kjenn då og sjå at der er vondt og beiskt at du vender deg frå Herren din Gud, og at du ikkje hev otte for meg, segjer Herren, Israels Gud, allhers Gud.
20  For alt longe sidan braut du sund ditt åk, sleit sund dine band og sa: Eg vil ikkje tena. Men på kvar ein høg haug og under kvart eit grønt tre la du deg ned og dreiv hor.
21  Du var då eit godt vintre då eg planta deg, alt igjenom av ekte sæde; korleis hev du då vorte umskapt for meg til villvin av framandt slag?
22  For um du so vilde två deg i lut og bruka mykje såpa, so vilde di misgjerning endå vera urein for meg, segjer Herren, Israels Gud.
23  Kor kann du segja: Utsulka er eg ikkje, etter Ba'alane hev eg ikkje gjenge? Sjå på vegen din i dalen*! Skyna kva du hev gjort, du lettføtte kamelfylja som renner hit og dit!
24  Som ei vill-asna, van med øydemarki, syp ho etter anden i si trå; brund-giren hennar - kven kann døyva den? Dei som leitar etter henne, tarv ikkje renna seg trøytte; i hennar månad finn dei henne.
25  Vara foten din so han ikkje vert berr, og strupen din so du ikkje vert tyrst! Men du segjer: Fåfengt! Nei! Eg elskar framande, og etter dei vil eg ganga.
26  Liksom tjuven lyt skjemmast når han vert teken, soleis lyt Israels hus skjemmast, dei sjølve, kongane deira, hovdingane deira og prestane deira og profetane deira,
27  for di dei segjer til treet: Du er min far, og til steinen: Du hev født meg. For dei hev snutt ryggen til meg og ikkje andletet. Men når dei er i naud, då ropar dei: Ris upp og hjelp oss!
28  Kvar er då gudane dine som du gjorde deg? Lat dei risa upp, um dei kann hjelpa deg når du er i naud! For gudane dine, Juda, er vortne likso mange som byane dine.
29  Kvi tretter de med meg? Alle hev de falle frå meg, segjer Herren.
30  Til fånyttes slo eg borni dykkar; age tok dei ikkje; som ei herjande løva gløypte dykkar sverd profetane dykkar.
31  Du vonde ætt, gjev gaum etter Herrens ord! Hev eg vore ei øydemark for Israel eller eit stum-myrkt land? Kvifor segjer mitt folk: Me gjeng lause, me vil aldri meir koma til deg?
32  Gløymer vel ei møy sin prydnad, ei brur sitt belte? Men mitt folk hev gløymt meg i uteljande dagar.
33  Kor vel du veit å leggja vegen din når du leitar etter elskhug! Difor vandest du og på dine vegar til det vonde.
34  Ja, på kjolesnippane finst det blod av skuldlause armingar; du kom ikkje på dei i innbrot*, men det var av di alt dette er funne hjå deg**.
35  Endå segjer du: Eg er skuldlaus, vreiden hans hev visseleg vendt seg frå meg. Sjå, eg vil ganga til doms med deg av di du segjer: Eg hev ikkje synda.
36  Kvi fer du so mykje ikring og skifter leid? Med Egyptar-land og skal du verta til skammar, like eins som du vart til skammar med Assyria.
37  Derifrå med skal du ganga ut med hendene på hovudet*; for Herren hev støytt burt dei du lit på, og du fær ingi lukka med dei.
 
 
# Profeten Jeremia 3
1  Dei segjer: Når ein mann sender frå seg kona si, og ho fer frå han og gifter seg med ein annan mann, kann han då atter koma tilbake til henne? Vilde ikkje det landet verta vanhelga? Med du hev drive hor med mange vener - og so skulde du koma tilbake til meg! segjer Herren.
2  Lyft upp augo dine til dei snaude haugane og sjå: Kvar var det du ikkje vart skjemd? Frammed vegane sat du og venta på dei, som ein arab i øydemarki, og du vanhelga landet med din horelivnad og vondskap.
3  So vart då regnskurene haldne att, og vårregn kom det ikkje; men panna di var som på ei horkona, det beid ikkje skam i deg.
4  Hev du ikkje nett no ropa til meg: Min far, du er min ungdomsven?
5  Kann han vilja gøyma på vreide æveleg og harmast for ævelengdi? Sjå, so tala du, og endå gjorde du det vonde, og kunde det med.
6  Og Herren sa til meg i kong Josias' dagar: Hev du set kva ho hev gjort, den fråfalne kvinna Israel? Ho gjekk upp på kvart eit høgt fjell og inn under kvart eit grønt tre og dreiv hor der.
7  Og eg sa: Etter ho hev gjort alt dette, vil ho snu attende til meg. Men ho snudde ikkje, og det såg syster hennar, Juda, den utrue kvinna.
8  Og eg såg at endå eg hadde sendt frå meg Israel, den fråfalne, og gjeve henne hennar skilsmålsbrev, av di ho hadde drive hor, so ottast ikkje Juda, den utrue systeri like vel, men gjekk av stad og dreiv hor ho med;
9  og med sin ubljuge lauslivnad vanhelga ho landet, og ho dreiv hor med stein og med tre.
10  Og med alt dette snudde den utrue systeri Juda ikkje um til meg av alt sitt hjarta, men berre lest gjera det, segjer Herren.
11  Og Herren sa til meg: Den fråfalne, Israel, hev tét seg rettferdigare enn den utrue, Juda.
12  Gakk av stad og ropa ut desse ordi mot nord og seg: Snu då um, Israel, du fråfalne, segjer Herren; eg vil ikkje møta dykk med harmfullt andlet; for eg er miskunnsam, segjer Herren, eg vil ikkje æveleg gøyma på vreide.
13  Berre gakk ved di misgjerning, at du fall ifrå Herren din Gud og på ymse leider for etter framande gudar, inn under kvart eit grønt tre, men på mi røyst hev de ikkje lydt, segjer Herren.
14  Snu um, de fråfalne born, segjer Herren; for eg er herren dykkar, og eg vil taka dykk, ein or ein by og tvo av ei ætt, og føra dykk til Sion.
15  Og eg vil gjeva dykk hyrdingar etter mitt hjarta, og dei skal gjæta dykk med vit og skynsemd.
16  Og når de aukar og veks i landet i dei dagane, segjer Herren, då skal dei aldri meir tala um Herrens paktkista eller tenkja på henne; dei skal ikkje koma henne i hug og ikkje sakna henne, og dei skal ikkje heller meir gjera seg ei slik kista.
17  I den tidi skal dei kalla Jerusalem Herrens kongsstol, og alle folki skal samlast dit, til Herrens namn i Jerusalem, og aldri meir skal dei fylgja sitt vonde, harde hjarta.
18  I dei dagane skal Juda-huset ganga til Israels-huset, og dei skal koma saman frå landet i nord til det landet som eg gav federne dykkar til odel.
19  Eg sa då: Å, kor høgt eg vil sessa deg millom borni og gjeva deg eit hugnadleg land, den herlegaste odel millom folki! Og eg sa: De skal ropa til meg: Min far! og ikkje meir skilja lag med meg.
20  Men liksom ei kvinna er utru mot venen sin, soleis hev de vore utru mot meg, du Israels hus! segjer Herren.
21  Ei røyst høyrest på dei snaude haugane, gråt og bøner frå Israels-borni; for dei hev gjenge på range vegar, dei hev gløymt Herren sin Gud.
22  Snu um, de fråfalne born, so skal eg lækja dykkar fråfall! Sjå her, me kjem til deg; for du er Herren vår Gud.
23  Sanneleg, fåfengt er det at de ståkar på haugane*; Sanneleg, i Herren vår Gud er Israels frelsa!
24  Men den skamlege avgudsdyrkingi hev ete upp det federne våre streva i hop alt frå vår ungdom, deira sauer og kyr, deira søner og døtter.
25  Lat oss då liggja i vår skjemd, og lat skammi vår breida seg yver oss! For mot Herren vår Gud hev me synda, me og federne våre, alt frå vår ungdom og til denne dag, og me hev ikkje lydt på Herren vår Guds røyst.
 
 
# Profeten Jeremia 4
1  Um du vender um, Israel, segjer Herren, skal du få koma attende til meg, og um du hev styggetingi dine burt frå mi åsyn, skal du sleppa å flakka heimlaus ikring,
2  og um du sver: So visst som Herren lever! i sanning, med rett og rettferd, då skal heidningfolk velsigna seg i han og rosa seg av han.
3  For so segjer Herren til Juda-mennene og til Jerusalem: Brjot dykk nybrot og så ikkje millom klunger!
4  Umskjer dykk for Herren og tak burt dykkar hjartans fyrehud, de Juda-menner og Jerusalems-buar, so harmen min ikkje skal fara ut som eld og brenna so ingen kann sløkkja, for dykkar vonde verk skuld.
5  Forkynn det i Juda, og kunngjer det i Jerusalem og seg: Blås i lur i landet! Ropa alt med de vinn, og seg: Samla dykk og lat oss ganga inn i dei faste byar!
6  Set upp hermerke burtimot Sion, fly og stana ikkje! For eg let ulukka koma frå nord med stort tjon.
7  Ei løva hev rise upp or kjørri si, og ein folke-tynar hev teke ut, er faren heimanfrå og vil gjera landet ditt til ei audn; byane dine vert lagde i øyde, so ingen bur der.
8  Sveip dykk difor i sekk, barma dykk og øya dykk! For Herrens brennande vreide hev ikkje vendt seg frå oss.
9  Og den dagen, segjer Herren, skal kongen og hovdingane standa rådlause, prestane skal reddast og profetane verta vitskræmde.
10  Då sa eg: Å, Herre, Herre! Ille hev du svike dette folket og Jerusalem, då du sa: Fred skal de hava. Og no hev sverdet nått sjeli.
11  I den tidi skal det verta sagt til dette folket og til Jerusalem: Ein glodheit vind frå dei snaude haugane i øydemarki kjem mot mitt folks dotter, ikkje til å kasta korn med og ikkje til å dryfta med.
12  Nei, ein sterkare vind enn som so vil eg lata koma; No vil eg og segja domen mot dei.
13  Sjå, lik skyer kjem han* upp farande, og lik eit stormver er hans vogner, snøggare enn ørnar er hans hestar; usæle me, det er ute med oss!
14  Två vondskapen av ditt hjarta, Jerusalem, so du kann verta frelst! Kor lenge skal dine syndige tankar bu i ditt brjost?
15  For ei røyst kjem med tiend frå Dan og varslar vondt frå Efra'ims-fjelli.
16  Lat folki få vita det, kunngjer det for Jerusalem: Umlægringsmenner kjem frå eit land langt undan og set i og ropar mot byane i Juda.
17  Som markevaktarar sit dei og gjæter på henne rundt ikring; for mot meg hev ho vore trassig, segjer Herren.
18  Di åtferd og dine gjerningar hev valda deg dette; dette hev du for vondskapen din, at det er beiskt, at det når alt inn til ditt hjarta.
19  Å, bringa mi, bringa mi! Eg skjelv av verk, hjarteverk! Mitt hjarta bruser i meg, eg kann ikkje tegja! For lurljom, herrop hev du høyrt, mi sjel!
20  Tjon på tjon ropar dei um; for landet er lagt i øyde; dåtteleg er tjeldi mine øydelagde, i ein augneblink tjelddukane mine.
21  Kor lenge skal eg sjå hermerket, høyra lurljom?
22  For fåvist er mitt folk, meg kjenner dei ikkje; uvituge born er dei, og dei er utan skyn; vise er dei til å gjera vondt, men dei hev ikkje vit til å gjera godt.
23  Eg såg jordi, og sjå, ho var aud og øydi; eg såg til himmelen, og ljoset hans var kvorve.
24  Eg såg fjelli, og sjå, dei bivra, og alle haugane skalv.
25  Eg såg, og sjå, det fanst ikkje eit menneske, og alle fuglane i lufti hadde floge burt.
26  Eg såg, og sjå, det grøderike landet var ei øydemark, og alle byane var nedrivne av Herren, av hans brennande harm.
27  For so segjer Herren: Ei audn skal heile landet verta; men reint audt vil eg ikkje gjera det.
28  Difor skal landet syrgja, og himmelen der uppe klæda seg i svart, av di eg hev sagt det og vilja det so, og eg angrar det ikkje og tek det ikkje att.
29  For gnyen av ridarar og bogeskyttarar flyr kvar ein by; dei gjeng inn i skogane og stig upp på hamrane; alle byane er folketome, ingen bur i dei.
30  Og du, når du vert øydelagd, kva vil du då gjera? Endå um du klæder deg i purpur og pryder deg med gullstas og gjer augo dine store med sminka, so er det fåfengt at du gjer deg fager; dine elskarar vandar deg, dei vil taka livet ditt.
31  For eg høyrer rop nett som av ei kvinna i barnsnaud, naudrop som av ei kvinna når ho fær fyrste barnet; det er Sions dotter som ropar; ho styn, ho retter ut hendene sine og segjer: Eie meg! Maktlaus sig sjeli mi i mordarvald.
 
 
# Profeten Jeremia 5
1  Gakk kringum i gatone i Jerusalem og sjå etter og gjev gaum, leita på torgi um de finn einkvar, um det nokon som gjer rett, som legg vinn på ærlegdom! So vil eg tilgjeva byen.
2  Og endå um dei segjer: So visst som Herren lever, so gjer dei rang eid like vel.
3  Herre, ser ikkje augo dine etter ærlegdom? Du slo dei, men dei anka seg ikkje; du tynte dei, dei let seg ikkje aga, dei gjorde andletet hardare enn stein, dei vilde ikkje venda um.
4  Då sa eg: Det er berre småfolk*; dei er fåvituge, for dei veit ikkje Herrens veg, sin Guds rett.
5  No vil eg ganga til storfolket og tala med dei; for dei veit Herrens veg, sin Guds rett. Men nettupp dei, alle saman, hev brote sund åket og slite av seg bandi.
6  Difor skal løva frå skogen slå dei, vargen frå villmarkene tyna dei; leoparden ligg og lurer attmed byane deira, kvar den som gjeng ut or dei, vert vert sundriven; for mange er deira brot, mangfaldige deira fråfall.
7  Kvifor skulde eg gjeva deg til? Borni dine hev vendt seg frå meg og svore ved gudar som ikkje er gudar; og eg metta dei, men dei dreiv hor og flokka seg i skjøkjehuset.
8  Som velfødde hestar er dei tidleg ute; kvar ein kneggjar dei etter grannekona si.
9  Skulde eg ikkje heimsøkja slikt, segjer Herren, eller skulde mi sjel ikkje hemna seg på eit sovore folk?
10  Stig upp på hennar murar og øydelegg, men gjer ikkje reint audt! Riv av hennar vinrankar, for dei høyrer ikkje Herren til.
11  For dei hev ille svike meg, både Israels hus og Judas hus, segjer Herren.
12  Dei hev neitta Herren og sagt: Han er ikkje til, og nokor ulukka skal ikkje koma yver oss, og sverd og svolt skal me ikkje sjå,
13  og profetane skal verta til vind; for det er ingen som talar i dei. Soleis skal det ganga med dei sjølve.
14  Difor segjer Herren, allhers Gud, so: Sidan de talar slike ord, sjå, so gjer eg mine ord i din munn til ein eld og dette folket til ved, og elden skal øyda dei.
15  Sjå, eg let eit folk frå eit land langt burte koma yver dykk, Israels hus, segjer Herren; eit sterkt folk er det, eit eldgamalt folk, eit folk med eit mål du ikkje kjenner, og ikkje skynar du kva dei segjer.
16  Deira pilehus er som ei opi grav, alle saman er dei kjempor.
17  Og dei skal eta upp ditt korn og ditt brød, dei skal tyna dine søner og døtter, dei skal eta upp dine sauer og naut, dei skal øydeleggja ditt vintre og fiketre; dine faste byar som du lit på, skal dei brjota ned med sverd.
18  Men jamvel i dei dagane, segjer Herren, vil eg ikkje heiltupp øyda dykk ut.
19  Og når de då segjer: Kvifor hev Herren vår Gud gjort alt dette imot oss? - då skal du segja til dei: Liksom de sveik meg og tente framande gudar i landet dykkar, so skal de tena framande herrar i eit land som ikkje er dykkar land.
20  Forkynn dette i Jakobs hus og kunngjer det i Juda og seg:
21  Høyr dette, du fåvise og vitlause lyd, som hev augo, men ikkje ser, som hev øyro, men ikkje høyrer.
22  Vil de ikkje ottast meg, segjer Herren, eller skjelva for mi åsyn? Eg som sette fjøresanden til grensa for havet, til eit æveleg stenge som det ikkje kann fløda yver, som bårone kjem dynjande imot, men ikkje vinn på, og marmar imot, men ikkje kann fløda yver.
23  Men dette folket hev eit trassigt og stridigt hjarta; dei hev falle ifrå og er burtgjengne.
24  Og dei hev ikkje sagt i sitt hjarta: Lat oss ottast Herren vår Gud, som gjev regn i rette tid, både haustregn og vårregn, han som held ved lag for oss den skipnaden han hev sett for haust-onne-vikone!
25  Dykkar misgjerningar hev avlaga alt dette for dykk, og dykkar synder hev halde det gode burte frå dykk.
26  For det finst ugudlege i folket mitt; dei legg seg på lur, liksom fuglefangarar huker; dei set ut snaror og fangar menneske.
27  Som eit bur er fullt av fuglar, so er husi deira fulle av svik; difor hev dei vorte store og rike.
28  Dei hev vorte feite so det skin av dei, dei er breddfulle med vondt, dei dømer ikkje rett i nokor sak, ikkje i saki åt den farlause, so dei fremjar henne, og fatigfolk hjelper dei ikkje til retten deira.
29  Skulde eg ikkje heimsøkja for slikt, segjer Herren, skulde mi sjel ikkje hemna seg på eit sovore folk?
30  Grysjelege og gruelege ting gjeng fyre seg i landet;
31  profetane spår lygn, og prestane styrer etter deira råd, og mitt folk likar det so. Men kva vil de gjera når enden på dette kjem?
 
 
# Profeten Jeremia 6
1  Fly, de Benjamins-born, ut or Jerusalem, og blås i her-lur i Tekoa, og reis upp eit merke yver Bet-Hakkerem! For ei ulukka trugar nordantil med stor øydeleggjing.
2  Den fagre og kjælne, Sions dotter, henne tyner eg.
3  Til henne skal hyrdingar koma med hjordene sine; dei slær upp tjeld imot henne rundt i kring, dei beiter av kvart sitt stykke.
4  Vigsla dykk til strid mot henne! Statt upp og lat oss draga upp høgst å dag! Usæle me! For det lid på dagen, og kveldskuggane lengjest.
5  Statt upp og lat oss draga upp um natti, og lat oss leggja hennar slott i øyde!
6  For so segjer Herren, allhers Gud: Hogg tre og kasta upp ein voll mot Jerusalem! Det er byen som skal verta heimsøkt; han er fullsett med valdsferd all igjenom.
7  Som brunnen let vatn vella fram, soleis let han sin vondskap vella fram; valdsverk og tjon høyrest der, sår og slag er stødt framfor mi åsyn.
8  Lat deg segja, Jerusalem, so mi sjel ikkje skal venda seg frå deg, so eg ikkje skal gjera deg til ei audn, til eit ubygt land.
9  So segjer Herren, allhers Gud: Ei attpå-sanking, liksom på eit vintre, skal dei halda på det som er att av Israel.*Rett ut handi di, uppatt og uppatt, liksom druvesankaren til rankane.
10  Kven skal eg tala til og vitna for, so dei høyrer? Sjå, øyra deira er u-umskore, so dei ikkje kann gjeva gaum; sjå, Herrens ord hev vorte til spott bland dei, dei likar det ikkje;
11  men eg er full av Herrens harm, eg er trøytt av å halda han inne.*Renn han ut yver barnet på gata og yver heile ungdomsflokken! Ja, mann som kvinna skal han råma, den gamle med den utgamle,
12  og husi deira skal koma i annan manns eige, deira jorder og konor like eins; for eg vil retta ut mi hand mot dei som bur i landet, segjer Herren.
13  For både små og store, alle saman søkjer dei låk vinning; både profet og prest, kvar ein fer med svik,
14  og dei fer lettvint åt med å lækja mitt folks skade, med di dei segjer: Fred, fred! endå det ingen fred er.
15  Dei skal standa til skammar, for dei hev gjort stygge ting. Dei korkje skjemmest eller veit kva det er å blygjast; difor skal dei falla med dei som fell; på den tid eg heimsøkjer dei, skal dei snåva, segjer Herren.
16  So sa Herren: Statt på vegane og sjå etter, og spør etter dei gamle stigane, spør kvar vegen til det gode er, og ferdast på den! So skal de finna kvild for sjelene dykkar. Men dei sa: Me vil ikkje ferdast på han.
17  Og eg sette vaktmenner yver dykk og sa: Lyd vel etter lurljomen! Men dei sa: Me vil ikkje lyda etter.
18  Dior høyr, de heidningefolk, og vit, du lyd, kva som hender hjå dei!
19  Høyr, du jord: Sjå, eg fører ulukka yver dette folket, den grøda deira meinråder hev bore; for dei hev ikkje gjeve gaum etter mine ord, og mi lov hev dei vanda.
20  Kva skal eg med røykjelse frå Sjeba og med den beste kalmus frå eit land langt burte? Brennofferi dykkar er ikkje til hugnad for meg, og slaktofferi dykkar vil eg ikkje hava.
21  Difor segjer Herren so: Sjå, eg legg støytesteinar for dette folket, og både feder og born skal snåva på dei; granne med granne skal verta tynt.
22  So segjer Herren: Sjå, eit folk kjem frå landet i nord, eit stort folk tek ut frå utkanten av jordi.
23  Um boge og spjot held dei traust; illharde er dei og sparer ingen; røysti deira marmar som havet, og på hestar kjem dei ridande, budde som hermenner, mot deg, du Sions dotter!
24  Me hev fenge fretnader um det, maktstolne seig våre hender; me tok fæla, fekk flagor som kvinna i føderider.
25  Gakk ikkje ut på marki og ferdast ikkje på vegen! For fienden hev sverd, det er redsla rundt ikring.
26  Du mitt folks dotter! Sveip deg i sekk og velt deg i oska, set i syrgjelæte som yver einaste barnet, øya deg sårt! For brått kjem tynaren yver oss.
27  Eg hev sett deg til ransakar hjå mitt folk, til ei fast borg, so du skal kjenna og ransaka deira veg.
28  Alle saman er dei fråfalne og stridige; dei gjeng og baktalar, dei er kopar og jarn; alle saman fer dei med tyning og tjon.
29  Smidjebelgen er uppbrend av elden, blyet er upptært; til fåfengs hev all smeltingi vore, og dei vonde er ikkje utskilde.
30  "Sylv som er vanda" kallar dei dei; for Herren hev vanda dei.
 
 
# Profeten Jeremia 7
1  Dette er det ordet som kom til Jeremias frå Herren:
2  Gakk og statt i porten til Herrens hus og ropa ut der dette ordet og seg: Høyr Herrens ord, alt Juda, de som gjeng inn gjenom desse portane og vil tilbeda Herren!
3  So segjer Herren, allhers Gud, Israels Gud: Lat dykkar vegar og dykkar gjerningar betrast, so skal eg lata dykk bu på denne staden.
4  Lit ikkje på ljugarord, når dei segjer: Her er Herrens tempel, Herrens tempel, Herrens tempel!
5  Men um de let dykkar vegar og gjerningar betrast, um de skifter rett millom mann og mann,
6  ikkje er harde mot den framande, den farlause og enkja og ikkje renner ut skuldlaust blod på denne staden og ikkje fylgjer andre gudar til ulukka for dykk sjølve,
7  då vil eg lata dykk bu på denne staden, i landet som eg gav federne dykkar, frå æva og til æva.
8  Sjå, de lit på ljugarord - til fånyttes.
9  Er det ikkje so: de stel, myrder og driv hor og gjer rang eid og brenner røykjelse for Ba'al og fylgjer andre gudar, som de ikkje kjenner,
10  og so kjem de og stend framfor mi åsyn i dette huset som er uppkalla etter mitt namn, og segjer: No er me berga - og so tenkjer de at de kann halda fram med all denne styggedomen.
11  Er då dette huset som er uppkalla etter mitt namn, vorte eit røvarbol i dykkar augo? Sjå, eg og hev set det, segjer Herren.
12  Gakk til min bustad som var i Silo, der som eg i fyrstningi let namnet mitt bu, og sjå kva eg hev gjort med det for vondskapen skuld i mitt folk Israel!
13  Og no, etter di de gjer alle desse gjerningane, segjer Herren, og de ikkje vilde høyra når eg tala til dykk jamt og samt, eller svara når eg ropa på dykk,
14  so vil eg gjera med det huset som er uppkalla etter mitt namn, og som de lit på, og med den staden eg gav dykk og federne dykkar, like eins som eg hev gjort med Silo,
15  og eg vil støyta dykk burt frå mi åsyn, som eg støytte frå meg alle brørne dykkar, all Efra'ims ætt.
16  Men du, du skal ikkje beda for dette folket og ikkje koma med klagerop eller bøn for dei og ikkje naudbeda meg; for eg høyrer deg ikkje.
17  Ser du ikkje kva dei gjer i Juda-byane og på Jerusalems-gatone?
18  Borni sankar i hop ved, og federne kveikjer eld, og kvinnone knodar deig til å laga kakor åt Himmeldronningi, og drykkoffer renner dei ut for andre gudar, til å valda meg sorg.
19  Tru det er meg dei valdar sorg? segjer Herren; er det ikkje seg sjølve, so skammi skal liggja utanpå dei?
20  Difor segjer Herren, Israels Gud, so: Sjå, min vreide og min harm vert utrend yver denne staden, yver folk og dyr, yver trei på marki og grøda på jordi, og han skal brenna og ikkje slokna.
21  So segjer Herren, allhers Gud, Israels Gud: Berre legg brennofferi dykkar attåt slaktofferi og et kjøt!
22  For den dagen eg førde federne dykkar ut or Egyptar-landet, tala eg ikkje med dei um eller gav dei noko bod um brennoffer og slaktoffer;
23  men dette bodet var det eg gav dei: Høyr på mi røyst, so skal eg vera dykkar Gud, og de skal vera mitt folk, og gakk allstødt på dei vegane som eg byd dykk, so det kann ganga dykk vel.
24  Men dei høyrde ikkje og la ikkje øyra sitt til, dei fylgde sine eigne tankar, sitt vonde, harde hjarta, og dei snudde ryggen til meg og ikkje andletet.
25  Alt frå den dagen då federne dykkar for ut or Egyptar-landet, og heilt til denne dag hev eg dagstødt, jamt og samt, sendt alle mine tenarar, profetane, til dykk.
26  Men dei lydde ikkje på meg og la ikkje øyra sitt til; dei var hardnakka og bar seg verre åt enn federne deira.
27  Og um du talar alle desse ordi til dei, vil dei ikkje lyda på deg, og um du ropar til dei, vil dei ikkje svara deg.
28  Seg då til dei: Dette er folket som ikkje lydde på Herrens, sin Guds røyst og ikkje let seg aga; ærlegdomen hev kvorve burt og ut-øydd or deira munn.
29  Klypp av håret ditt* og kasta det burt og set i med eit syrgjekvede på dei snaude haugane! For Herren hev vanda og støytt frå seg den ætti som han er harm på.
30  For Juda-borni hev gjort det som eg mislikar, segjer Herren; dei hev sett sine styggeting i det huset som er uppkalla etter mitt namn, og sulka det.
31  Og dei hev bygt Tofet-haugane i Hinnomssons-dalen til å brenna sine søner og døtter i elden på, slikt som eg aldri hev sett dei til, og som aldri var i mine tankar.
32  Sjå, difor skal dei dagar koma, segjer Herren, då ein ikkje lenger skal segja "Tofet" eller "Hinnomssons-dalen", men "Dråpsdalen"; og dei skal gravleggja folk i Tofet, av di det ikkje finst anna rom.
33  Og liki av dette folket skal verta til mat åt fuglane i lufti og dyri på jordi, og ingen skal skræma dei burt.
34  Då vil eg lata kverva burt or byane i Juda og frå gatone i Jerusalem fagnadrøyst og glederøyst, røyst av brudgom og røyst av brur; for landet skal verta lagt i øyde.
 
 
# Profeten Jeremia 8
1  I den tidi, segjer Herren, skal dei taka beini åt Juda-kongane og beini åt hovdingane og beini åt prestane og beini åt profetane og beini åt Jerusalems-buane ut or gravene deira
2  og breida dei ut for soli og månen og heile himmelheren, som dei elska og tente, og som dei fylgde og søkte og tilbad; dei skal ikkje verta samla og ikkje gravlagde; til møk utyver marki skal dei verta.
3  Og dei skal velja dauden heller enn livet, alle dei som vert att av denne vonde ætti, på alle dei stader som eg driv dei burt til, segjer Herren, allhers Gud.
4  Og du skal segja til dei: So segjer Herren: Dett nokon og stend ikkje upp att? Eller gjeng nokon burt og snur ikkje um att?
5  Kvi hev då folket her i Jerusalem falle ifrå med eit æveleg fråfall? Dei held fast på sitt svik og vil ikkje snu um att.
6  Eg gav gaum og lydde: dei talar det som ikkje er rett; det finst ikkje den mann som angrar sin vondskap og segjer: Kva hev eg gjort! Alle saman hev dei snutt seg burt i laupet som ein hest som renner av stad i strid.
7  Jamvel storken under himmelen veit sine tider, og turtelduva og svala og trana ansar på tidi når dei skal koma; men mitt folk kjenner ikkje Herrens lov.
8  Korleis kann de segja: Me er vise, og Herrens lov hev me hjå oss? Nei, sanneleg, lygn-pennen åt dei skriftlærde hev gjort henne til lygn.
9  Dei vise vert til skammar, dei vert tekne av reddhug, og ulukka råmar dei. Sjå, Herrens ord hev dei vanda; kvar skulde dei då hava visdom ifrå?
10  Difor vil eg gjeva konone deira til andre, jordene deira til nye eigarar; for både små og store, alle saman søkjer dei låk vinning, både profetar og prestar, alle saman fer dei med svik.
11  Og dei fer lettvint åt med å lækja mitt folks skade, med di dei segjer: Fred, fred! endå det ingen fred er.
12  Dei skal standa til skammar, for dei hev gjort stygge ting. Dei korkje skjemmest eller veit kva det er å blygjast; difor skal dei falla med dei som fell; når heimsøkjingi kjem, skal dei snåva, segjer Herren.
13  Eg vil gjera av med dei, segjer Herren; det finst ikkje druvor på vintreet og ikkje fikor på fiketreet, og lauvet er visna, og eg sender mot dei folk som kjem yver dei.
14  Kvifor sit me i ro? Samla dykk og lat oss ganga inn i dei faste byane og tynast der! For Herren vår Gud vil lata oss tynast og gjeva oss eitervatn å drikka, av di me hev synda mot Herren.
15  Me ventar på fred, men det kjem ikkje noko godt, på ei tid med lækjedom, og sjå, det kjem fælske.
16  Frå Dan høyrer ein frøsing av øykene hans, og for kneggjingi av dei spræke hestane hans skjelv alt landet; og dei kjem og et upp landet og alt som i det er, byen og dei som der bur.
17  For sjå, eg sender imot dykk ormar, basiliskar som ikkje let seg mana burt, og dei skal bita dykk, segjer Herren.
18  Å, gjev eg fekk hugsvaling i mi sorg! Hjarta er sjukt i meg.
19  Sjå, naudropi frå folket mitt ljomar frå eit land langt burte: Er då ikkje Herren i Sion? Eller er ikkje kongen hennar der? - Kvi hev dei harma meg med gudebileti sine, med falske framande gudar?
20  Skurdonni er lidi, fruktonni er ende, men me er ikkje frelste.
21  Eg er sundbroten for di folket mitt vert sundbrote; eg gjeng i syrgjeklæde, fæla hev teke meg.
22  Finst det då ikkje balsam i Gilead? Eller bid det ingen lækjar der? Kvifor hev ikkje mitt folks dotter fenge bindsel på?
 
 
# Profeten Jeremia 9
1  Å um hovudet mitt var vatn, og auga mitt ei tårekjelda! Då skulde eg gråta dag og natt yver dei som er drepne i folket mitt.
2  Å um eg i øydemarki hadde eit herbyrge for ferdafolk! Då skulde eg skiljast med folket mitt og fara burt frå dei; for alle saman er dei horkarar, ein flokk av svikarar.
3  Dei spenner tunga som ein boge til lygn, og ikkje på ærleg vis hev dei vorte sterke i landet, men frå vondt til vondt hev dei gjenge fram, og meg kjenner dei ikkje, segjer Herren.
4  Vara dykk, kvar og ein for sin ven, og lit ikkje på nokon bror! For kvar ein bror er ein stor-svikar, og kvar ein ven fer med baktale.
5  Kvar og ein svik sin ven, og sanning talar dei ikkje; dei hev lært si tunge upp til å tala lygn, dei hev mødt seg ut med meinkrokar.
6  Du bur midt i svik; i sitt svik vil dei ikkje kjenna meg, segjer Herren.
7  Difor segjer Herren, allhers Gud, so: Sjå, eg vil smelta dei og prøva dei; for kva anna skulde eg gjera, slik som mitt folks dotter er?
8  Tunga deira er ei drepande pil, svik talar ho; med munnen talar dei venleg med næsten sin, men i hjarta legg dei snara for han.
9  Skulde eg ikkje heimsøkja dei for slikt? segjer Herren; skulde mi sjel ikkje hemna seg på slikt eit folk?
10  Yver fjelli vil eg setja i med gråt og låt og yver beitemarkene i heidi med eit syrgjekvede; for dei er avsvidne, so ingen ferdast der, og ferauting høyrer ein ikkje; både fuglane i lufti og dyri hev flytt og fare burt.
11  Og eg vil gjera Jerusalem til steinrøysar, til sjakal-bøle, og byane i Juda vil eg gjera til ei audn, so ingen bur i dei.
12  Den mann som er vis, han skyne dette, og den som Herrens munn hev tala til, lat han kunngjera det: Kvifor er landet lagt i øyde? Kvifor er det avsvide som ei øydemark, so ingen ferdast der?
13  Og Herren sa: Sidan dei vende seg frå lovi mi, som eg la fram for dei, og ikkje høyrde på meg og ikkje levde etter henne*,
14  men fylgde sitt harde hjarta, og fylgde Ba'alane, soleis som federne deira hadde lært dei,
15  difor segjer Herren, allhers Gud, Israels Gud, so: Sjå, eg gjev dette folket malurt å eta og eitervatn å drikka,
16  og eg vil spreida dei heidningfolk som dei ikkje kjende, korkje dei sjølve eller federne deira, og eg vil senda sverdet etter dei, til dess eg fær tynt dei.
17  So segjer Herren, allhers Gud: Gjev gaum og kalla på syrgjekvendi at dei må koma, og send bod til dei kunnige kvinnone at dei må koma
18  og skunda seg og setja i eit syrgjekvede yver oss, so tåror kann trilla utor augo våre og augneloki våre vassfljuga.
19  For frå Sion høyrer ein omen av syrgjesong: Å, kor øydelagde me er! Me hev vorte ovleg vanæra; for landet laut me fly av di dei hev brote ned våre bustader.
20  Ja, høyr, de kvinnor, Herrens ord, lat øyra dykkar taka imot ordet frå hans munn, og lær døtterne dykkar syrgjesong, og den eine lære hi syrgjekvede!
21  For dauden stig upp i vindaugo våre, kjem inn i slotti våre, han vil rydja ut småborni på gata og ungdomane på torgi.
22  Seg: So segjer Herren: Manneliki skal liggja som møk på marki og som kornband etter skurdfolket, og ingen samlar dei upp.
23  So segjer Herren: Den vise rose seg ikkje av visdomen sin, og den sterke rose seg ikkje av styrken sin, den rike rose seg ikkje av rikdomen sin!
24  Men den som vil rosa seg, han rose seg av di han er vitug og kjenner meg, at eg er Herren, som gjer miskunn, rett og rettferd på jordi; for i sovore hev eg hugnad, segjer Herren.
25  Sjå, dei dagar skal koma, segjer Herren, då eg vil heimsøkja alle umskorne som er u-umskorne.
26  Egyptar-land og Juda og Edom og Ammons-borni og Moab og alle med rundklypt hår som bur i øydemarki, vil eg heimsøkja; for alle heidningefolki er u-umskorne, og heile Israels hus er u-umskore på hjarta.
 
 
# Profeten Jeremia 10
1  Høyr det ordet Herren hev tala til dykk, Israels hus!
2  So segjer Herren: Ven dykk ikkje til vegen åt heidningane, og reddast ikkje himmelteikni, endå um heidningane reddast dei!
3  For dei seder folkeslagi hev, er fåfengd. Dei høgg eit tre i skogen, og treskjeraren lagar det til med øksi;
4  med sylv og gull pryder dei det, med naglar og hamar fester dei det, so det ikkje skal stupa.
5  Som ei svarva sula er dei ting som vert laga, og dei kann ikkje tala; ein lyt bera dei, for dei kann ikkje ganga! Ikkje ottast dei! For dei kann ikkje gjera vondt, og å gjera godt hev dei heller ikkje makt til.
6  Ingen er din like, Herre! Du er stor, og namnet ditt er stort ved ditt velde.
7  Kven skulde ikkje ottast deg, du folke-konge! Det sømer seg; for millom alle vismenner hjå folki og i alle deira rike er ingen din like.
8  Men alle saman er dei uvituge og dårar. Ei fåfengeleg læra! Tre er det*,
9  sylvplator, førde frå Tarsis, og gull frå Ufas, eit verk av ein treskjerar og av gullsmed-hender; klednaden deira er av blått og raudt purpur, eit verk av hage kunstmenner er dei alle.
10  Men Herren er Gud i sanning; han er ein levande Gud og ein æveleg konge; for hans vreide bivrar jordi, og heidningfolki herder ikkje å standa for hans harm.
11  So skal de segja til dei*: Dei gudar som ikkje hev gjort himmel og jord, dei skal kverva burt frå jordi og ikkje finnast under himmelen.
12  Han skapte jordi med si kraft, han grunnfeste heimen med sin visdom og spana ut himmelen med sitt vit.
13  Med sin toredun fær han vatni i himmelen til å dura, han let eim stiga upp frå enden av jordi, sender eldingar med regn og fører vind ut or gøymslone sine.
14  Klumsa stend kvar ein mann og hev ikkje vit på det, skjemmast lyt kvar ein gullsmed av sitt utskorne bilete; for dei støypte bileti hans er berre lygn, det er ingi ånd i dei.
15  Dei er berre fåfengd, eit verk til å hæda; den tid dei vert heimsøkte, er det ute med dei.
16  Men han som er Jakobs arvlut*, er ikkje lik dei; for det er han som hev skapt alt, og Israel er hans odelsætt; Herren, allhers Gud, er namnet hans.
17  Sanka godset ditt utor landet, du* som bur i kringsette byar!
18  For so segjer Herren: Sjå, denne gongen vil eg slengja burt dei som bur i landet, og trengja dei so dei skal få kjenna det.
19  Eie meg for eit slag eg hev fenge! Ulækjande er mitt sår! Men eg segjer: Ja, dette er ei plaga som eg lyt bera.
20  Tjeldet mitt er øydelagt, og alle tjeldtogi mine er avslitne; borni mine er farne frå meg og er ikkje lenger til; det er ingen som heretter kann reisa tjeldet mitt og hengja upp tjelddukane mine.
21  For hyrdingane var uvituge og søkte ikkje Herren; difor for dei ikkje viseleg åt, og heile hjordi deira vart spreidd.
22  Høyr, ein bodskap! Sjå, han kjem, og ein stor dun frå landet i nord, og Juda-byane skal gjerast til ei audn, til eit sjakal-bøle.
23  Eg veit, Herre, at menneskja ikkje sjølv råder for sin veg, og at gangande mann ikkje hev makt til å styra sine steg.
24  Refs meg, Herre, men med måte, ikkje i din vreide, so du ikkje skal gjera meg liten og arm!
25  Renn harmen din ut yver heidningane, som ikkje kjenner deg, og yver dei ætter som ikkje kallar på namnet ditt! For dei hev ete upp Jakob, ete han upp og gjort ende på han, og bustaden hans hev dei lagt i øyde.
 
 
# Profeten Jeremia 11
1  Dette er det ordet som kom til Jeremias frå Herren:
2  Høyr ordi i denne pakti og tala til Juda-mennene og Jerusalems-buane!
3  Seg til dei: So segjer Herren, Israels Gud: Forbanna vere den mann som ikkje lyder ordi i denne pakti,
4  som eg baud federne dykkar den dagen eg førde dei ut or Egyptar-landet, or jarnomnen, då eg sa: Høyr på mi røyst og gjer dette i alle måtar soleis som eg bed dykk, so skal de vera mitt folk, og eg vil vera dykkar Gud,
5  so eg kann få halda den eiden som eg svor federne dykkar, at eg vilde gjeva dei eit land som fløymer med mjølk og honning, so som det no hev hendt. Og eg svara: Amen, Herre!
6  Og Herren sa til meg: Ropa ut alle desse ordi i Juda-byane og på Jerusalems-gatone og seg: Lyd på ordi i denne pakti og gjer etter dei!
7  For eg vara federne dykkar ålvorleg då eg førde dei ut or Egyptar-landet, og alt til denne dag, jamt og samt, og sa: Høyr på mi røyst!
8  Men dei lydde ikkje og la ikkje øyra sitt til; kvar og ein fylgde sitt vonde, harde hjarta; so let eg då koma yver dei alt det eg hadde sagt i denne pakti, som eg baud dei å halda, men som dei ikkje heldt.
9  Og Herren sa til meg: Eg hev vorte var ei samansverjing hjå Juda-mennene og hjå Jerusalems-buane.
10  Dei hev snutt tilbake til misgjerningane åt forfederne sine, dei som ikkje vilde høyra på ordi mine, og dei hev fylgt andre gudar og tent dei; Israels hus og Judas hus hev brote pakti som eg gjorde med federne deira.
11  Difor segjer Herren so: Sjå, eg sender yver dei ei ulukka som dei ikkje kann koma seg undan, og når dei ropar på meg, vil eg ikkje høyra på dei.
12  So skal Juda-byane og Jerusalems-buane ganga og ropa på gudane som dei plar brenna røykjelse for; men dei skal ikkje frelsa dei i deira trengsletid.
13  For gudane dine, Juda, hev vorte like mange som byane dine, og de hev reist like mange altar for skjemdarguden - altar til å brenna røykjelse på for Ba'al - som det er gator i Jerusalem.
14  Og du skal ikkje beda for dette folket og ikkje koma med klagerop eller bøn for dei; for eg vil ikkje høyra når dei ropar til meg i si naud.
15  Kva hev ho som eg elskar å gjera i mitt hus? Vil dei mange gjera skjemdarverk og meina at det heilage offerkjøtet skal taka det burt frå deg? Når du gjer vondt, då fagnar du deg.
16  "Eit grønt oljetre prydt med fager frukt" kalla Herren deg; medan eit veldigt glam ljomar, kveikjer han eld på det, og greinene brotnar av det.
17  Og Herren, allhers Gud, som planta deg, hev varsla deg ulukka for illgjerningi som Israels hus og Judas hus hev gjort, so dei hev harma meg med å brenna røykjelse for Ba'al.
18  Herren lét meg få vita det*, so no veit eg det; då synte du meg framferdi deira.
19  Men eg var som eit spakt lamb som vert leidt til slakting, og eg visste ikkje at dei hadde tenkt upp meinråder mot meg og sagt: Lat oss øydeleggja treet og frukti på det og rydja han ut or landet åt dei levande, so ingen lenger kjem namnet hans i hug!
20  Men Herren, allhers Gud, er ein rettferdig domar, han ransakar nyro og hjarta; eg skal få sjå at du hemner deg på dei; for eg hev lagt saki mi fram for deg.
21  Difor segjer Herren so um mennene i Anatot, dei som stend deg etter livet og segjer: Du må ikkje tala profetord i Herrens namn, elles skal du døy for vår hand,
22  - difor segjer Herren, allhers Gud, so: Sjå, eg vil heimsøkja dei; dei unge mennene deira skal falla for sverd, sønene og døtterne deira skal døy av svolt,
23  og ikkje noko skal verta leivt åt dei; for eg sender ulukka på mennene i Anatot det året dei vert heimsøkte.
 
 
# Profeten Jeremia 12
1  Herre, når eg trettar med deg, hev du alltid rett. Endå lyt eg tala med deg um retten: Kvi gjeng det dei ugudlege vel? Kvi er dei sutlause alle dei utrue?
2  Du hev planta dei, og dei hev røtt seg; dei veks og ber frukt; nær er du i deira munn, men langt burte frå deira nyro.
3  Men du, Herre, kjenner meg, du ser meg og røyner mitt hjartelag mot deg; skil dei frå som sauer til slakting og vigsla dei til ein dråpsdag!
4  Kor lenge skal landet visna og urtene på marki alle stader torna burt? For deira vondskap skuld som der bur, er dyr og fuglar burtrivne; for dei segjer: Han* ser ikkje endelykti vår.
5  Vert du utmødd når du spring med gangande mann, korleis kann du då kapprenna med hestar? I eit fredleg land er du trygg, men kva vil du gjera i Jordans prydnad*?
6  For jamvel brørne dine og farshuset ditt, jamvel dei er utrue mot deg, jamvel dei ropar av full hals etter deg; tru dei ikkje når dei talar vent til deg!
7  Eg hev gjenge frå huset mitt, vanda odelen min; eg hev gjeve henne som mi sjel elska, i hendene på hennar fiendar.
8  Odelen min hev vorte for meg som løva i skog, han hev lyft si røyst imot meg; difor hatar eg han.
9  Er odelen min ein spreklut rovfugl? Det er då rovfugl rundt ikring han! Gakk av stad og samla alle dyr i skogen, lat dei koma hit og eta!
10  Hyrdingar* i mengd øydelegg vinhagen min, trakkar ned odelsjordi mi; dei gjer den herlege odelsjordi mi til ei øgjeleg audn.
11  Til ei øydemark gjer dei henne; syrgjande og audsleg ligg ho ikring meg; alt landet er lagt i øyde; for ingen legg det* på hjarta.
12  Yver alle snaude haugar i øydemarki kjem herjande hopar, for Herren hev eit sverd som øyder frå eine enden av landet til hin; det finst ikkje berging for noko kjøt.
13  Dei sår kveite og haustar inn klunger, dei møder seg ut, men reint til fånyttes. So vert då til skammar med grøda dykkar for Herrens brennande vreide!
14  So segjer Herren um alle sine vonde grannar, som rører den odelseiga han hev gjeve sitt folk Israel: Sjå, eg rykkjer dei upp or landet deira, og Judas hus vil eg rykkja upp midt ibland dei.
15  Men etter eg hev rykt dei upp, vil eg atter miskunna dei og lata dei koma heim att til kvar sin odel og kvar sitt land.
16  Um dei då lærer seg mitt folks vegar, so dei sver ved mitt namn: So visst som Herren lever - liksom dei lærde mitt folk å sverja ved Ba'al, då skal dei verta uppatt-bygde midt ibland mitt folk.
17  Men vil dei ikkje høyra, då vil eg rykkja upp det folket, rykkja det upp og tyna det, segjer Herren.
 
 
# Profeten Jeremia 13
1  So sa Herren til meg: Gakk og kjøp deg eit linbelte og spenn det um lendene dine, men lat det ikkje koma i vatn!
2  Og eg kjøpte beltet etter Herrens ord og spente det um lendene mine.
3  Då kom Herrens ord til meg andre gongen, og det lydde so:
4  Tak beltet som du kjøpte, det som du hev um lendene, og statt upp og gakk til Eufrat og gøym det der i ei bergriva!
5  Og eg gjekk og gøymde det attmed Eufrat, so som Herren hadde sagt meg fyre.
6  Lang tid etter sa Herren til meg: Statt upp og gakk til Eufrat og henta derifrå det beltet som eg bad deg gøyma der!
7  Og eg gjekk til Eufrat og grov og tok beltet frå den staden der eg hadde gøymt det; og sjå, beltet var øydelagt, det var inkje gagn i det meir.
8  Då kom Herrens ord til meg:
9  So segjer Herren: Soleis vil eg gjera ende på det store ovmodet i Juda og Jerusalem.
10  Dette vonde folket, som ikkje vil høyra på mine ord, som fylgjer sitt harde hjarta og fer etter andre gudar og tener og tilbed dei, det skal verta som dette beltet som det ikkje er gagn i meir.
11  For liksom beltet er fastgjort um mannsens lender, soleis feste eg til meg heile Israels hus og heile Judas hus, segjer Herren, so dei skulde vera mitt folk og vera meg til frægd og til pris og til pryda; men dei høyrde ikkje.
12  Og du skal segja til dei dette ordet: So segjer Herren, Israels Gud: Kvar ei vinkrukka er til å fylla vin på. Då skal dei segja til deg: Veit me ikkje det då at kvar ei vinkrukka er til å fylla vin på?
13  Seg då til dei: So segjer Herren: Sjå, eg fyller alle som bur i dette landet, og kongane som sit på Davids kongsstol, og prestane og profetane og alle som bur i Jerusalem, so dei vert drukne.
14  Og eg vil krasa dei, ein mot hin, både federne og borni, alle saman, segjer Herren. Eg vil ikkje liva, og ikkje spara og ikkje miskunna, so eg let vera å tyna dei.
15  Høyr og gjev gaum, ver ikkje ovmodige! For Herren talar.
16  Gjev Herren dykkar Gud æra, fyrr han let det myrkna, og fyrr føtene dykkar støyter seg på dei dimme fjelli! De stundar på ljos, men han gjer det til daudeskugge, og let det verta stupande myrkt.
17  Men vil de ikkje høyra på dette, då lyt mi sjel syrgja i løynd yver slikt eit ovmod, og mitt auga må gråta so tårone trillar, av di Herrens hjord vert burtførd.
18  Seg til kongen og til kongsmori: Set dykk lågt ned! For den prydelege kruna er falli av dykkar hovud.
19  Byane i sudlandet er stengde, og ingen opnar dei; heile Juda er ført burt i utlægd, ført burt til siste mannen.
20  Lyft augo dykkar og sjå dei kjem nordanfrå! Kvar er no hjordi som du* hadde fenge, dei vene sauene dine?
21  Kva vil du segja når han set til hovdingar yver deg dei som du sjølv hev vant på deg og havt til vener? Skulde du ikkje få flagor, som ei kvinna i barnsnaud?
22  Og når du segjer i ditt hjarta: Kvi hev dette hendt meg? [so skal du vita:] For dine mange misgjerningar er din kjolefald lyft upp, dine hælar nækte med vald.
23  Kann ein blåmann skifta si hud, eller ein leopard sine flekker? - Då kann de og gjera godt, de som hev vanst til å gjera vondt.
24  So vil eg då spreida dei liksom halm som fyk for vind utor øydemarki.
25  Dette er luten din, den deilen eg hev etla åt deg, segjer Herren, av di du hev gløymt meg og lite på lygn.
26  So vil då eg og lyfta upp din kjolefald yver ditt andlet, so dei ser di skam.
27  Horelivnaden din og kneggjingi di, den skamlause ulivnaden din uppå haugane på marki, ja all din styggedom hev eg set. Usæle Jerusalem! Kor lenge kjem det ikkje endå til å vara fyrr du vert rein!
 
 
# Profeten Jeremia 14
1  Dette er Herrens ord som kom til Jeremias i turketidi:
2  Juda syrgjer, og byane der ormektast; syrgjeklædde sit dei på jordi, og klageropi stig upp frå Jerusalem.
3  Storfolket deira sender sine tenarar etter vatn; dei kjem til brunnane, men finn ikkje vatn; deira kjerald kjem tome attende; dei vert vonbrotne og hugfalne og sveiper inn hovudet.
4  For jordi skuld, som er forfærd av di det ikkje kjem regn i landet, er bøndene vonbrotne, dei sveiper inn hovudet.
5  For jamvel hindi i marki gjeng ifrå sine nyborne kalvar for di det ikkje finst gras,
6  og villasen stend på snaude haugar, dei syp etter anden som sjakalar, augo deira kjenast upp for di det ikkje finst urter.
7  Um våre misgjerningar vitnar mot oss Herre, so gjer då miskunn for ditt namn skuld! For mange er våre brot, mot deg hev me synda.
8  Du Israels von, du frelsar i trengsletid! Kvi vil du vera som ein framand i landet, lik ein ferdamann som tek utav vegen berre for å stogga natti yver?
9  Kvi vil du vera som ein forstøkt mann, lik ei kjempa som ikkje vinn hjelpa? Du bur då midt ibland oss, Herre, og me er uppkalla etter ditt namn; slepp oss ikkje frå deg!
10  So segjer Herren um dette folket: Soleis likar dei å reika um; dei sparer ikkje føtene sine, og Herren hev ikkje hugnad i dei; no vil han minnast misgjerningi deira og heimsøkja dei for syndene deira.
11  Og Herren sa til meg: Du skal ikkje beda um noko godt for dette folket.
12  Når dei fastar, lyder eg ikkje på deira rop, og når dei ofrar brennoffer og matoffer, hev eg ikkje hugnad i dei; men med sverd og svolt og sott vil eg tyna dei.
13  Då sa eg: Å, Herre, Herre! Profetane segjer då til dei: De skal ikkje sjå sverd, og de ikkje verta ute for svolt; men fred med tryggje vil eg gjeva dykk på denne staden.
14  Men Herren sa til meg: Lygn spår profetane i mitt namn; Ikkje hev eg sendt dei og ikkje bede dei og ikkje tala til dei; lygn-syner og runing og fåfengeleg tale og sitt hjartans svik, det er det dei spår åt dykk.
15  Difor segjer Herren so um dei profetane som talar i hans namn, endå han ikkje hev sendt dei, og som segjer at sverd og svolt ikkje skal koma i dette landet: For sverd og svolt skal dei enda sine dagar, desse profetane.
16  Og folket som dei spår åt, skal liggja slengt på gatone i Jerusalem, tynt av svolt og sverd, og ingen skal jorda dei - dei sjølve, konone deira og sønene deira og døtterne deira - og eg vil renna vondska deira ut yver dei.
17  Og du skal segja til dei dette ordet: Tårone trillar or augo mine natt og dag og fær ikkje stogga; for møyi, mitt folks dotter, hev fenge eit hardt slag, eit ulækjande sår.
18  Gjeng eg ut på marki, sjå, der ligg folk som er drepne med sverd, og kjem eg inn i byen, sjå, der ligg dei som talmast av svolt; for både prest og profet lyt fara til eit land som dei ikkje kjenner.
19  Hev du då reint støytt Juda frå deg, eller styggjest di sjel ved Sion? Kvi hev du slege oss, so det ikkje finst helsebot for oss? Me ventar på fred, men det kjem ikkje noko godt, på ei tid med helsebot, og sjå, det kjem fælske.
20  Herre, me kjennest ved vår ugudlege åtferd, misgjerningi åt federne våre, at me hev synda mot deg.
21  For ditt namn skuld, støyt oss ikkje frå deg, lat ikkje din herlegdoms kongsstol verta svivyrd! Kom i hug di pakt med oss og brjot henne ikkje!
22  Finst det nokon av dei falske gudane åt heidningfolki som kann gjeva regn? Eller sender himmelen regnskurer av seg sjølv? Er det ikkje du, Herre vår Gud? Me stundar på deg; for du hev gjort alt dette.
 
 
# Profeten Jeremia 15
1  Då sa Herren til meg: Um so Moses og Samuel stod fram for mi åsyn, skulde mi sjel ikkje venda seg til dette folket like vel. Driv dei burt frå mi åsyn, lat dei fara!
2  Og når dei segjer til deg: Kvar skal me då fara? - so skal du svara: So segjer Herren: Til dauden den som åt dauden* er etla, og til sverdet den som åt sverdet er etla, og til svolten den som åt svolten er etla, og til utlægd den som åt utlægd er etla.
3  Fire slag heimsøkjingar byd eg då ut imot dei: sverdet til å drepa dei og hundane til å draga dei burt og fuglane i lufti og dyri på marki til å eta og øyda dei.
4  Og eg vil lata alle kongeriki på jordi fara ille med dei for det som Manasse Esekiasson, Juda-kongen, gjorde i Jerusalem.
5  For kven vil tykkja synd i deg, Jerusalem, og kven vil syna deg medkjensla, og kven vil gjera seg ærend og spyrja um det stend vel til med deg?
6  Du støytte meg ifrå deg, segjer Herren, du gjekk din veg; difor retter eg handi ut imot deg og tyner deg; eg er trøytt av å ynkast.
7  Og eg kastar dei med kasteskovl ut igjenom landsens portar, eg gjer folket mitt barnlaust, eg tyner det, for di det ikkje vende um frå sine vegar.
8  Enkjone deira vert fleire enn havsens sand; yver møderne til deira unge menner let eg ein tynar koma høgstdags leite; eg let redsla og fælske dåtteleg koma yver dei.
9  Jamvel mori som fødde sju søner, talmast burt og andast; hennar sol gjeng ned medan det endå er dag; ho vert til spott og skam. Og det som vert att av dei, gjev eg til sverdet åt fiendane deira, segjer Herren.
10  Eie meg, mor mi, at du skulde føda meg, meg som alle folk i landet strider og trettar med! Ikkje hev eg lånt dei noko, og ikkje hev dei lånt meg noko, og endå bannar dei meg alle i hop.
11  Herren sa: Visseleg, eg vil fria deg ut, so det gjeng deg godt; visseleg, eg vil lata fienden naudbeda deg når ulukka og naudi kjem på dei.
12  Kann ein brjota sund jarn, jarn frå Norder-land, og kopar?
13  Godset ditt og skattane dine vil eg gjeva til ran - utan betaling, og det for alle syndene dine, i heile landet ditt.
14  So vil eg lata fiendane dine fara yver* til eit land som du ikkje kjenner; for ein eld er kveikt i min vreide, mot dykk skal han loga.
15  Du veit det, Herre! Kom meg i hug og vitja meg og lat meg få hemn yver dei som forfylgjer meg! Riv meg ikkje burt, langmodig som du er mot dei*! Tenk på at eg vert svivyrd for di skuld!
16  Eg fann dine ord, og eg åt dei, og dine ord vart til frygd for meg og til fagnad for mitt hjarta; for eg er uppkalla etter ditt namn, Herre, allhers Gud.
17  Eg hev ikkje sete i lag med skjemtande menner og gama meg; gripen av di hand hev eg sete einsleg; for du fyllte meg med harm.
18  Kvi er mi liding æveleg, og såret mitt ulækjande? Det vil ikkje gro. Du hev vorte som ein svikal bekk åt meg, som vatn ein ikkje kann lita på.
19  Difor segjer Herren so: Um du vender um, vil eg lata deg koma att og standa framfor mi åsyn, og um du skil det dyre frå det verdlause, då skal du vera som min munn; dei skal venda seg til deg att, men du skal ikkje venda deg til dei.
20  Og eg vil gjera deg til ein fast koparmur mot dette folket; dei skal strida mot deg, men ikkje vinna på deg; for eg er med deg og vil frelsa og berga deg, segjer Herren.
21  Eg vil berga deg utor hendene på dei vonde og fria deg utor nevane på valdsmenner.
 
 
# Profeten Jeremia 16
1  Herrens ord kom til meg, og det lydde so:
2  Du skal ikkje taka deg kona og ikkje få søner og døtter på denne staden.
3  For so segjer Herren um dei sønene og døtterne som vert fødde på denne staden, og um møderne som føder dei, og um federne som avlar dei i dette landet:
4  Ein pinefull daude skal dei lida, ingen skal gråta yver dei, og ingen skal jorda dei; til møk utyver marki skal dei verta, og av sverd og svolt skal dei verta tynte, og liki deira skal verta til mat åt fuglane i lufti og dyri på jordi.
5  For so segjer Herren: Du skal ikkje koma i gravøl og ikkje ganga av stad og barma deg med dei og ikkje syna dei medkjensla; for eg hev teke freden min burt frå dette folket, segjer Herren, min nåde og mi miskunn.
6  Og dei skal døy, store og små, i dette landet; ingen skal jorda dei, og ingen skal barma seg yver dei eller rispa seg i holdet eller raka seg snaude i kruna for deira skuld.
7  Og ingen skal brjota brød åt dei til trøyst i sorgi etter ein avliden, og ingen skal gjeva nokon trøystestaupet å drikka når han hev mist far sin eller mor si.
8  I gjestebodshus skal du ikkje heller ganga og sitja der og eta og drikka.
9  For so segjer Herren, allhers Gud, Israels Gud: Sjå, framfor dykkar augo og i dykkar dagar let eg på denne staden kverva burt fagnadrøyst og glederøyst, røyst av brudgom og røyst av brur.
10  Når du då kunngjer for dette folket alle desse ordi, og dei segjer til deg: Kvi hev Herren varsla all denne store ulukka yver oss, kva er misgjerningi vår, kva er syndi vår som me hev gjort mot Herren vår Gud?
11  då skal du segja til dei: For di federne dykkar vende seg frå meg, segjer Herren, og fylgde andre gudar og tente dei og tilbad dei, men vende seg ifrå meg og ikkje heldt mi lov,
12  og de for verre åt enn federne dykkar, de som alle saman fylgjer dykkar vonde, harde hjarta og ikkje høyrer på meg,
13  difor vil eg kasta dykk ut or dette landet, burt til eit land som de ikkje kjenner, korkje de eller federne dykkar, og der skal de tena andre gudar dag og natt; for eg vil ikkje gjeva dykk nåde.
14  Sjå, difor skal dei dagar koma, segjer Herren, då ein ikkje lenger skal segja: So visst som Herren lever, han som førde Israels-borni ut or Egyptar-landet,
15  men: So visst Herren lever, han som førde Israels-borni ut or landet i nord og ut or alle dei landi som han hadde drive dei burt til. Og eg vil føra dei heim att til landet deira, det som eg gav federne deira.
16  Sjå, eg sender bod etter mange fiskarar, segjer Herren, og dei skal fiska dei; og sidan sender eg bod etter mange veidemenner, og dei skal veida dei burt frå kvart eit fjell og kvar ein haug og frå bergskortone.
17  For eg held auga med alle vegane deira; dei er ikkje løynde for mi åsyn, og deira misgjerning er ikkje duld for mine augo.
18  Fyrst vil eg då lata dei bøta tvifelt for deira misgjerning og synd, av di dei vanhelga landet mitt med dei daude skrottane av styggetingi sine og fyllte odelsjordi mi med ufyseskapen sin.
19  Herre, min styrke og mi sterke vern og mi livd på naudar-dagen! Til deg skal heidningfolk koma frå endane av jordi og segja: Berre lygn fekk federne våre i arv, falske gudar, gagnløysor alle saman.
20  Skal mannen gjera seg gudar? Slikt er då ikkje gudar.
21  Sjå, difor let eg dei denne gongen kjenna, ja, eg let dei kjenna mi hand og mitt velde, so dei skal få vita at namnet mitt er Herren.
 
 
# Profeten Jeremia 17
1  Judas synd er skrivi med jarngriffel, med demant-odd; ho er innrita på deira hjartetavla og på deira altarhorn,
2  like eins som borni deira kjem i hug altari deira og Astarte-bileti deira attmed dei grøne tre på dei høge haugane.
3  Du fjellet mitt på vollen*! Godset ditt, alle skattane dine vil eg gjeva til herfang, like eins offerhaugane dine, til straff for den synd som er gjord i heile landet ditt.
4  Då lyt du - og det er di eigi skuld - lata odelen din som eg gav deg, kvila etter deg*, og eg vil lata deg træla for fiendane dine i eit land du ikkje kjenner; for ein eld hev de kveikt i min vreide, æveleg skal han loga.
5  So segjer Herren: Forbanna er den mann som lit på menneske og gjer kjøt til sin arm og med sitt hjarta vik frå Herren.
6  Han skal verta som ein hjelpelaus mann i heidi og ikkje få sjå at det kjem noko godt; men han skal bu på avsvidne stader i øydemarki, i eit saltlende der ingen bur.
7  Velsigna er den mann som lit på Herren og hev Herren å lita på.
8  Han er lik eit tre som er planta attmed vatn, og tøygjer røtene sine burt åt ein bekk, og som ikkje reddast når heten kjem, men alltid hev grønt lauv, og som ikkje syrgjer i turkår og ikkje held upp med å bera frukt.
9  Svikfullt er hjarta framfor alt anna, og låkt er det; kven kjenner det?
10  Eg, Herren, ransakar hjarta og røyner nyro og gjev so kvar og ein etter hans åtferd, etter frukti av hans gjerningar.
11  Lik ei rapphøna som samlar ungar ho ikkje sjølv hev klekt ut, er den som vinn rikdom som ikkje er rettkomen; midt i sine dagar skal han lata han frå seg, og når han ligg på sitt siste, er han ein dåre.
12  Eit herlegdomssæte, høgreist frå gamalt, er staden åt heilagdomen vår.
13  Herre, du Israels von! Alle som vender seg frå deg, skal verta til skammar; dei som vik frå deg, skal verta skrivne i moldi; for dei hev vendt seg frå Herren, kjelda med det levande vatnet.
14  Læk meg, Herre, so vert eg lækt! Frels meg, so vert eg frelst! For du er min lovsong.
15  Sjå, dei segjer til meg: Kvar vart det av Herrens ord? Lat det koma!
16  Eg hev då ikkje drege meg undan, men fylgt deg og vore hyrding, og nokon ubøtande ulukke-dag* ynskte eg ikkje, du veit det; - det som kom frå lippone mine, det visste du um.
17  Ver ikkje til fælske for meg! Du er mi livd på ulukke-dagen.
18  Lat dei verta til skammar som forfylgjer meg, og lat ikkje meg verta til skammar! Lat dei fæla, og lat ikkje meg fæla! Lat ulukke-dagen koma yver dei, og med ei tvifeld sundkrasing krase du dei!
19  So sa Herren til meg: Gakk og statt i Folke-porten, der som Juda-kongane gjeng inn og ut, og i alle portane i Jerusalem!
20  Og du skal segja til dei: Høyr Herrens ord, de Juda-kongar og heil Juda og alle Jerusalems-buar, de som gjeng inn gjenom desse portane!
21  So segjer Herren: Vara dykk so sant de hev livet dykkar kjært, so de ikkje på sabbatsdagen ber nokor byrd og kjem inn med gjenom Jerusalems-portane!
22  Og de skal ikkje bera nokor byrd ut or husi dykkar på sabbatsdagen og ikkje gjera noko slag arbeid; men de skal halda sabbatsdagen heilag, so som eg baud federne dykkar.
23  Men dei høyrde ikkje og la ikkje øyra til; dei gjorde seg hardnakka, so dei høyrde ikkje og tok ikkje age.
24  Men um de høyrer på meg, segjer Herren, so de ikkje på sabbatsdagen ber nokor byrd inn gjenom portane i denne byen, men held sabbatsdagen heilag og ikkje gjer arbeid den dagen,
25  då skal kongar og hovdingar som sit i Davids kongsstol, koma inn gjenom portane i denne byen på vogner og hestar, dei sjølve og deira hovdingar, Juda-mennene og Jerusalems-buane, og denne byen skal standa æveleg,
26  og frå Juda-byane og frå landet kring Jerusalem og frå Benjamins-landet og frå låglandet og frå fjellbygdene og frå sudlandet skal dei koma og bera fram brennoffer og slaktoffer og matoffer og røykjelse, og bera fram takkoffer til Herrens hus.
27  Men um de ikkje høyrer på meg, so de held sabbatsdagen heilag, og ikkje kjem med nokor byrd og ber inn gjenom Jerusalems-portane på sabbatsdagen, då vil eg kveikja eld på portane, og han skal øyda slotti i Jerusalem og ikkje slokna.
 
 
# Profeten Jeremia 18
1  Dette er det ordet som kom til Jeremias frå Herren:
2  Statt upp og gakk ned til krusmakar-huset, og der skal eg lata deg høyra ordi mine.
3  Eg gjekk då ned til huset åt krusmakaren, og sjå, han gjorde arbeidet sitt på svarveskiva;
4  vart det då ubrukande, kjeraldet som krusmakaren heldt på å gjera, so som det kann verta med leiret i handi på krusmakaren, so gjorde han det um att til eit anna kjerald, soleis som han vilde hava det.
5  Då kom Herrens ord til meg, og det lydde so:
6  Skulde eg ikkje kunna gjera med dykk, Israels hus, like eins som denne krusmakaren? segjer Herren; sjå, som leiret er i krusmakar-handi, so er de i mi hand, Israels hus!
7  Stundom talar eg um eit folk og um eit rike, at eg vil rykkja upp og riva ned og leggja i øyde;
8  men um det folket som eg tala um, vender um frå sin vondskap, då angrar eg det vonde som eg hadde tenkt å gjera det.
9  Og stundom talar eg um eit folk og um eit rike, at eg vil byggja og planta;
10  men gjer dei då det som eg mislikar, og ikkje høyrer på mi røyst, då angrar eg det gode som eg hadde tenkt eg vilde gjera mot dei.
11  Seg no då dette til Juda-mennene og Jerusalems-buane: So segjer Herren: Sjå, eg emnar på ei ulukka åt dykk og tenkjer ut ei meinråd mot dykk; vend då um, kvar og ein frå sin vonde veg, og retta på vegane dykkar og verki dykkar!
12  Men dei segjer: Du talar fåfengt! Me vil fylgja våre eigne tankar, og kvar og ein av oss vil fylgja sitt vonde, harde hjarta.
13  Difor segjer Herren so: Spør millom heidningfolki um nokon hev høyrt slikt? Grysjelege ting hev møyi Israel gjort.
14  Tru Libanon-snøen brånar burt på det høge fjellet? Eller turkast dei upp, dei framande vatni, dei svale, rennande?
15  Men mitt folk hev gløymt meg, dei brenner røykjelse for dei falske gudane; og dei fekk dei til å snåva på vegane deira, dei gamle vegane, so dei gjekk på stigar, på ujamne vegar,
16  og soleis gjorde dei landet sitt til ei skræma, ei æveleg spott; alle som fer der framum, vert forstøkte og rister på hovudet.
17  Som austanvinden vil eg spreida dei for fienden; med nakken og ikkje med andletet skal eg sjå på dei på deira ulukke-dag.
18  Då sa dei: Kom og lat oss leggja upp meinråder mot Jeremias! For det tryt ikkje på lov for presten, eller på råd for den vise, eller på ord hjå frå Gud for profeten. Kom, lat oss slå han med tunga og ikkje bry oss det minste um det han segjer!
19  Gjev gaum etter meg, Herre, og høyr kor dei trettar med meg!
20  Skal ein løna godt med vondt? For dei hev grave ei grav for mitt liv. Kom i hug at eg stod for di åsyn og tala godt for dei, til å venda harmen din burt frå dei!
21  Difor, gjev borni deira til svolten, og lat sverdet få handsama dei sjølve, og gjer konone deira barnlause og til enkjor, og lat mennene deira verta drepne av sotti og ungdomen deira slegen med sverd i striden!
22  Lat naudrop høyrast or husi deira når du let fiendeflokken brått koma yver dei! For dei hev grave ei grav til å fanga meg i og lagt løynde snaror for føtene mine.
23  Men du, Herre, kjenner alle deira meinråder mot mitt liv; gjev dei ikkje til deira misgjerning og lat ikkje deira synd verta utstroki for di åsyn! I di vreide-tid gjere du upp med dei!
 
 
# Profeten Jeremia 19
1  So sa Herren: Gakk og kjøp deg ei krukka av krusmakaren! Tak so med deg nokre av dei øvste av folket og nokre av dei øvste av prestane,
2  og gakk ut til Hinnomssons-dalen, som er utanfor Krusmakar-porten, og ropa ut der dei ord som eg vil tala til deg!
3  Du skal segja: Høyr Herrens ord, de Juda-kongar og Jerusalems-buar! So segjer Herren, allhers Gud, Israels Gud: Sjå eg fører slik ulukka yver denne staden at det skal ringja for øyro på alle som høyrer um det,
4  av di dei vende seg frå meg ikkje heldt denne staden for heilag og brende røykjelse der for andre gudar, som dei ikkje kjende, korkje dei sjølve eller federne deira eller Juda-kongane, og fyllte denne staden med skuldlaust blod
5  og bygde Ba'als-haugar til å brenna sønene sine i eld på, til brennoffer for Ba'al, slikt som eg korkje hev gjeve påbod eller tala um, og som aldri kom i mine tankar.
6  Sjå, difor kjem det dagar, segjer Herren, då dei ikkje lenger skal kalla denne staden Tofet og Hinnomssons-dalen, men Dråpsdalen.
7  Og på denne staden vil eg gjera rådi åt Juda og Jerusalem um inkje, og eg vil lata dei falla for sverdet åt deira fiendar og for deira hand som stend dei etter livet; og liki deira vil eg gjeva til mat åt fuglane i lufti og dyri på jordi.
8  Eg vil gjera denne byen til ei skræma og ei spott; alle som fer framum, skal verta forstøkte og spotta yver alle plagone hans.
9  Eg vil lata dei eta kjøtet av sønene og døtterne sine, og dei skal eta kjøtet av kvarandre i den naud og trengsla som deira fiendar og dei som ligg dei etter livet, fører yver dei.
10  Og du skal krasa krukka for augo på dei menner som gjeng med deg,
11  og segja til dei: So segjer Herren, allhers Gud: Soleis vil eg krasa dette folket og denne byen, som ein krasar krusty som ikkje let seg bøta, og i Tofet skal dei gravleggja folk av di det ikkje finst andre stader til å jorda dei i.
12  Soleis vil eg fara åt med denne staden, segjer Herren, og med dei som her bur; eg vil gjera denne byen lik Tofet.
13  Og husi i Jerusalem og husi åt Juda-kongane skal verta som Tofet, ureine som dei er, alle dei husi der dei uppå taki hev brent røykjelse for heile himmelheren og rent ut drykkoffer for andre gudar.
14  Og Jeremias kom frå Tofet, dit Herren hadde sendt han til å tala profetord, og han steig fram i fyregarden til Herrens hus og sa til alt folket:
15  So segjer Herren, allhers Gud, Israels Gud: Sjå, yver denne byen og yver alle dei byane som høyrer han til, let eg koma all den ulukka som eg hev varsla imot han; for dei gjeng der hardnakka og høyrer ikkje på mine ord.
 
 
# Profeten Jeremia 20
1  Pashur Immersson, presten, som var yvertilsynsmann i Herrens hus, høyrde Jeremias tala desse ordi.
2  Då slo Pashur profeten Jeremias og sette han i stokken i den øvre Benjamins-porten i Herrens hus.
3  Men dagen etter slepte Pashur Jeremias laus or stokken. Då sa Jeremias til han: Herren kallar deg ikkje Pashur, men Magor Missabib.*
4  For so segjer Herren: Sjå, eg gjer deg til ei redsla for deg sjølv og for alle venene dine; dei skal falla for fiendesverd, og dine augo skal sjå det; og heile Juda vil eg gjeva i hendene på Babel-kongen, og han skal føra dei i utlægd til Babel og slå dei med sverd.
5  Og eg vil gjeva alt godset i denne byen og alt dei hev streva i hop, og alle deira eigneluter og alle skattane åt Juda-kongane i hendene på fiendane deira, og dei skal rana dei og taka dei og føra dei til Babel.
6  Og du, Pashur, og alle som bur i ditt hus, de skal verta fangar, og til Babel skal du koma, og der skal du døy, og der skal du verta gravlagd, du og alle venene dine, som du spådde lygn for.
7  Du lokka meg, Herre, og eg let meg lokka; du bruka makti på meg og vann; eg hev vorte til låtteløgje all dagen, alle so spottar dei meg.
8  For so ofte som eg talar, lyt eg skrika, um vald og tjon lyt eg ropa; for Herrens ord hev vorte meg til håd og spott all dagen.
9  Difor tenkte eg: Eg vil ikkje koma han i hug og ikkje lenger tala i hans namn. Men då vart det i hjarta mitt som ein logande eld, innestengd i mine bein, og eg møddest med å tola det, men kunde ikkje.
10  For eg høyrde mange baktala meg - redsla frå alle kantar; dei sa: Meld han! La oss ganga og melda han! Alle dei menner eg levde i fred med, gjætte på um eg ikkje skulde falla; dei sa: Kann henda let han seg lokka, so me kann vinna på han og hemna oss på han.
11  Men Herren er med meg lik ei veldig kjempa; difor skal forfylgjarane mine snåva og ikkje vinna; dei vert ovleg til skammar for di dei ikkje fór viseleg åt - ei æveleg, ugløymande skjemsla.
12  Og Herren, allhers Gud, røyner med rettferd, han ser nyro og hjarta; eg skal få sjå din hemn yver dei, for eg hev lagt saki mi fram for deg.
13  Syng for Herren, lova Herren! For han hev fria sjeli åt armingen ut or hendene på illgjerningsmenner.
14  Forbanna vere den dagen då eg vart fødd! Den dagen mor mi fødde meg, vere ikkje velsigna!
15  Forbanna vere den mann som kom med gledebodet til far min: Du hev fenge ein son, og soleis gledde han storleg.
16  Med den mannen skal det ganga som med dei byane Herren støytte i koll utan medynk, og han skal høyra naudrop um morgonen og herrop ved høgstdags leite,
17  for di han ikkje drap meg alt i morslivet, so mor mi vart mi grav, og livet hennar æveleg fremmeleg.
18  Kvi kom eg då ut or morslivet til å sjå møda og sorg og enda mine dagar i skam?
 
 
# Profeten Jeremia 21
1  Dette er det ordet som kom til Jeremias frå Herren då kong Sedekias sende til han Pashur Malkiason og presten Sefanja Ma'asejason og let segja:
2  Spør Herren for oss! For Nebukadnesar, Babel-kongen, strider mot oss. Kann henda Herren vil gjera med oss etter alle sine underverk, so han fer burt ifrå oss.
3  Då sa Jeremias til dei: So skal de segja til Sedekias:
4  So segjer Herren, Israels Gud: Sjå, eg snur attende stridsvåpni som er i hendene dykkar, og som de strider med utanfor muren mot Babel-kongen og kaldearane, som kringset dykk, og eg vil samla dei midt i denne byen.
5  Og eg vil sjølv strida mot dykk med utrett hand og med sterk arm og med vreide og harm og stor gram.
6  Og eg vil slå dei som bur i denne byen, både folk og fe; i ei stor sott skal dei døy.
7  Og sidan, segjer Herren, vil eg gjeva Sedekias, Juda-kongen, og tenarane hans og folket, dei som er leivde i denne byen etter sotti, sverdet og svolten, i hendene på Nebukadnesar, Babel-kongen, og i hendene på fiendane deira og i hendene på dei som stend dei etter livet; og han skal slå dei med sverdseggi, han skal ikkje spara dei og ikkje liva dei og ikkje visa miskunn.
8  Og til dette folket skal du segja: So segjer Herren: Sjå, eg legg fram for dykk vegen til livet og vegen til dauden:
9  Den som vert verande i denne byen, skal døy for sverd og av svolt og i sott; men den som gjeng ut og gjev seg til kaldearane, som kringset dykk, han skal få leva, og han skal få sitt liv til herfang.
10  For eg hev sett mi åsyn imot denne byen til det vonde og ikkje til det gode, segjer Herren; i hendene på Babel-kongen vert han gjeven, og han skal brenna han upp med eld.
11  Og til Juda-kongens hus skal du segja: Høyr Herrens ord, du Davids hus!
12  So segjer Herren: Set retten kvar morgon, og berga utor valdsmanns hand den som er utplundra, so ikkje harmen min skal fara ut som eld og brenna so ingen kann sløkkja, for illgjerningane dykkar!
13  Sjå, eg kjem yver deg, du som bur i dalen, uppå berget på sletta*, segjer Herren - de som segjer: Kven kann koma ned og taka på oss, og kven kann koma inn i bustadene våre?
14  Eg vil heimsøkja dykk etter den frukti dykkar verk hev bore, segjer Herren, og setja eld på skogen deira*, og han skal øyda alt der rundt ikring.
 
 
# Profeten Jeremia 22
1  So sa Herren: Gakk ned til Juda-kongens hus og tala der dette ordet:
2  Høyr Herrens ord, du Juda-konge som sit på Davids kongsstol, du sjølv og tenarane dine og folket ditt, de som gjeng inn gjenom desse portane!
3  So segjer Herren: Gjer rett og rettferd, berga ut or valdsmanns hand den som er utplundra, og far ikkje fram med urett og vald mot den framande, den farlause og enkja, og renn ikkje ut skuldlaust blod på denne staden!
4  For um de gjer etter dette ordet, då skal kongar som sit på Davids kongsstol, koma inn gjenom portane til dette huset på vogner og hestar - kongen sjølv og tenarane hans og folket hans.
5  Men um de ikkje høyrer på desse ordi, då sver eg ved meg sjølv, segjer Herren, at dette huset skal verta lagt i øyde.
6  For so segjer Herren um Juda-kongens hus: Eit Gilead er du for meg, ein tind på Libanon; men sanneleg, eg vil gjera deg til ei øydemark, til byar der ingen bur.
7  Og eg vil vigja tynarar mot deg, kvar med sine våpen, og dei skal hogga dei gilde sedertrei dine og kasta dei på elden.
8  Og mange heidningfolk skal ganga framum denne byen og segja til kvarandre: Kvi hev Herren fare soleis åt med denne store byen?
9  Og dei skal svara: For di dei vende seg frå Herrens, sin Guds pakt og tilbad andre gudar og tente dei.
10  Gråt ikkje yver ein avliden og barma dykk ikkje for han! Gråt yver han som burt er faren! For han skal ikkje meir koma att og sjå sitt fødeland.
11  For so segjer Herren um Sallum* Josiasson, Juda-kongen, som vart konge etter Josias, far sin, og som fór burt frå denne staden: Han skal ikkje meir koma hit att;
12  men på den staden som dei førde han fange til*, der skal han døy, og dette landet skal han ikkje meir få sjå att.
13  Usæl han som byggjer sitt hus med urettferd og sine salar med urett, som let sin næste træla for inkje og ikkje gjev han løni hans,
14  som segjer: Eg vil byggja meg eit romt hus og luftige salar, og som høgg seg ut vindaugo på det og klæder det med sedertre og målar det med raudmåling.
15  Er du konge for di du kann kappbyggja* i sedertre? Far din - åt han ikkje og drakk og gjorde rett og rettferd? Då gjekk det han vel.
16  Han hjelpte armingen og fatigmannen til hans rett; då gjekk det vel. Er ikkje slikt å kjenna meg? segjer Herren.
17  Men augo dine og hjarta ditt stend ikkje etter anna enn etter vinning og etter å renna ut skuldlaust blod og etter å fara med valdsverk og trælking.
18  Difor segjer Herren so um Jojakim Josiasson, Juda-kongen: Dei skal ikkje halda syrgjehøgtid etter han og ropa: Ai, bror min! Ai, syster mi! Dei skal ikkje halda syrgjehøgtid etter han og ropa: Ai, Herre! Ai, hans herlegdom!
19  Liksom ein jordar eit asen, skal han verta jorda; dei skal draga han ut og slengja han burt langt utanfor Jerusalems-portane.
20  Stig upp* på Libanon og ropa, og lat røysti di ljoma i Basan og ropa frå Abarim**! For alle elskarane dine er sundkrasa.
21  Eg tala til deg medan det gjekk deg vel; men du sa: Eg vil ikkje høyra. Det var visi di alt frå din ungdom at du ikkje høyrde på mi røyst.
22  Alle førarane dine skal vinden føra burt, og elskarane dine skal verta fangar; ja, då skal du verta skjemd og til skammar for all vondskapen din.
23  Du som bur på Libanon, som hev reiret ditt i sedertrei, å, kor du skal stynja når du fær rider, flagor som kvinna i barnsnaud!
24  So visst som eg lever, segjer Herren, um so du Konja* Jojakimsson, Juda-konge, var ein signetring på høgre handi mi, vilde eg riva deg derifrå.
25  Og eg vil gjeva deg i hendene på dei som stend deg etter livet, og i hendene på dei som du reddast, i hendene på Nebukadnesar, Babel-kongen, og i hendene på kaldearane.
26  Og eg vil slengja deg og mor di som fødde deg, burt til eit anna land, der som de ikkje er fødde, og der skal de døy.
27  Men til det landet som dei stundar å koma attende til, dit att skal dei aldri koma.
28  Er då denne mannen Konja ei vanvyrd, sundslegi leirkrukka, eller eit kjerald som ingen bryr seg um? Kvifor er dei burtkasta, han og ætti hans, og slengde burt til det landet som dei ikkje kjende?
29  Land, land, land, høyr Herrens ord!
30  So segjer Herren: Skriv upp denne mannen barnlaus, ein uheppen mann all sin dag! For ingen av ætti hans skal meir få lukka til å sitja i Davids kongsstol og råda yver Juda.
 
 
# Profeten Jeremia 23
1  Usæle dei hyrdingar som tyner og spreider den hjordi som eg beiter, segjer Herren.
2  Difor segjer Herren, Israels Gud, so um hyrdingane som gjæter folket mitt: De hev spreidt sauene mine og jaga dei burt og ikkje set etter dei; sjå, eg heimsøkjer dykk for den vonde åtferdi dykkar, segjer Herren.
3  Men sjølv vil eg samla det som er att av sauene mine, or alle dei landi eg hev drive dei burt til, og venda dei attende til deira eigi beitemark, og dei skal veksa og aukast.
4  Og eg vil setja hyrdingar yver dei, og dei skal gjæta dei; og dei skal ikkje lenger reddast eller taka fæla, og ingen av dei skal verta sakna, segjer Herren.
5  Sjå, dei dagar skal koma, segjer Herren, då eg vil lata ein rettferdig renning standa fram åt David, og han skal vera konge og fara viseleg åt og gjera rett og rettferd i landet.
6  I hans dagar skal Juda verta frelst og Israel bu trygt, og dette er namnet hans, det dei kallar han: Herren, vår rettferd*.
7  Sjå, difor skal dei dagar koma, segjer Herren, då dei ikkje lenger skal segja: So visst som Herren lever, han som førde Israels-borni ut or Egyptar-landet,
8  men: So visst som Herren lever, som førde Israels hus og ætt ut og læt dei koma frå eit land i nord og frå alle landi som eg hadde drive dei burt til. Og dei skal få bu i landet sitt.
9  Um profetane. Hjarta i mitt brjost er sundkrasa, alle beini mine skjelv, eg er lik ein drukken mann, ein mann som vinen hev maktstole, for Herren skuld og for hans heilage ord skuld.
10  For landet er fullt av horkarar; for forbanningi skuld visnar landet, er beitelandi i øydemarki turrbrende; dei* skundar seg til det som vondt er, og er veldige i urett.
11  For både profet og prest er gudlause; jamvel i huset mitt hev eg funne vondskapen deira, segjer Herren.
12  Difor skal vegen deira verta for dei som sleip-flekker i myrkret; dei skal støyta seg so dei dett der; for eg let ulukka koma yver dei det året heimsøkjingi kjem, segjer Herren.
13  Hjå profetane i Samaria hev eg set dårskap; dei spådde ved Ba'al og førde mitt folk Israel på villstig.
14  Men hjå profetane i Jerusalem hev eg set gruelege ting; dei driv hor og fer med lygn og styrkjer hendene på illgjerningsmenner, so ingen av dei vender um frå sin vondskap; dei er alle vortne liksom Sodoma for meg, folket i byen liksom Gomorra.
15  Difor segjer Herren, allhers Gud, so um profetane: Sjå, eg gjev dei malurt å eta og eitervatn å drikka; for ifrå profetane i Jerusalem er gudløysa gjengi ut yver alt landet.
16  So segjer Herren, allhers Gud: Lyd ikkje på ordi åt dei profetar som spår åt dykk! Dei fyller dykk med tome innbillingar; sine eigne hjartesyner ber dei fram, ikkje ord frå Herrens munn.
17  Jamt og samt segjer dei til dei som vanvyrder meg: Herren hev sagt: Det skal ganga dykk vel. Og til kvar og ein som fylgjer sitt harde hjarta, segjer dei: Nokor ulukka skal det ikkje koma yver dykk.
18  For kven av dei hev stade i Herrens råd, so han såg og høyrde hans ord? Kven hev gjeve gaum etter mitt ord og høyrt det?
19  Sjå, ein storm frå Herren, vreiden hans, bryt fram, ein kvervelstorm; ned yver hovudet på dei ugudlege kjem han i kvervlar.
20  Herrens vreide skal ikkje venda att fyrr han hev sett i verk og fullført sitt hjartans tankar; i dei siste dagar skal de greinleg skyna det.
21  Eg sende ikkje profetane, men endå sprang dei av stad; eg tala ikkje til dei, men endå spådde dei.
22  Og hadde dei stade i mitt råd, då vilde dei lata mitt folk høyra mine ord og snu dei frå deira vonde veg og frå deira vonde verk.
23  Er eg ein Gud berre nær ved, segjer Herren, og ikkje ein Gud langt burte?
24  Eller kann nokon løyna seg i slike løyne at eg ikkje kann sjå han? segjer Herren. Fyller eg ikkje himmelen og jord? segjer Herren.
25  Eg hev høyrt kva dei profetane hev sagt som spår lygn i mitt namn og segjer: Eg drøymde, eg drøymde.
26  Kor lenge skal dette vara? Er dei meinte på, desse profetane som spår lygn, og som ber fram sitt hjartans svik -
27  tenkjer dei å få mitt folk til å gløyma mitt namn med draumane sine som dei fortel kvarandre, liksom federne deira gløymde mitt namn for Ba'al?
28  Den profeten som hev ein draum, han fær fortelja ein draum, men den som hev mitt ord, han skal tala mitt ord i sanning! Kva hev halmen med kornet å gjera? segjer Herren.
29  Er ikkje mitt ord som ein eld, segjer Herren, og som ein hamar som krasar berg?
30  Sjå, difor, segjer Herren, kjem eg yver dei profetane som stel ordi mine frå kvarandre.
31  Sjå, eg kjem yver dei profetane som brukar tunga si og segjer: So segjer Herren.
32  Sjå, eg kjem yver dei som ber fram lygn-draumar, segjer Herren, og som fortel dei og fører mitt folk på villstig med lygnene sine og kytet sitt; eg hev ikkje sendt dei eller gjeve dei noko påbod, og dei er ikkje til minste gagn for dette folket, segjer Herren.
33  Og når dette folket eller ein profet eller prest spør deg: Kva er Herrens byrd? - då skal du segja dei kva byrdi er: [De er byrdi] og eg vil kasta dykk av, segjer Herren*.
34  Og den profet og den prest og den mann i folket som segjer: Herrens byrd, den mannen og hans hus vil eg heimsøkja.
35  So skal de segja kvar til sin næste og kvar til sin bror: Kva hev Herren svara? Kva hev Herren tala?
36  Men "Herrens byrd" skal de ikkje nemna lenger; for åt kvar mann skal hans eige ord vera "byrdi", for di de hev rengt ordi frå den levande Gud, Herren, allhers Gud, vår Gud.
37  So skal du segja til profeten: Kva hev Herren svara deg? Kva hev Herren tala?
38  Men segjer de "Herrens byrd", då segjer Herren so: Av di de segjer dette ordet "Herrens byrd", endå eg sende bod til dykk og sa: De skal ikkje segja "Herrens byrd",
39  sjå, difor vil eg reint gløyma dykk og kasta dykk og byen som eg gav dykk og federne dykkar, burt frå mi åsyn,
40  og eg vil leggja på dykk ei æveleg skam og ei æveleg vanæra, som aldri skal gløymast.
 
 
# Profeten Jeremia 24
1  Herren let meg sjå denne syni: Tvo korger med fikor var sette framfor Herrens heilagdom - det var då Nebukadnesar, Babel-kongen, hadde fanga Jekonja Jojakimsson, Juda-kongen, og Juda-hovdingane, timbremennene og smedane og ført dei frå Jerusalem til Babel.
2  I den eine korgi var det fikor av beste slag, like dei fyrst mogne fikone, men i den andre korgi fikor av låkaste slag, so låke at dei ikkje var etande.
3  Då sa Herren til meg: Kva ser du, Jeremias? Eg svara: Fikor; dei gode fikone er av beste slag, men dei låke er av låkaste slag, so låke at dei ikkje er etande.
4  Då kom Herrens ord til meg, og det lydde so:
5  So segjer Herren, Israels Gud: Som ein gjer med desse gode fikone, soleis vil eg sjå med hugnad på dei burtførde av Juda, dei som eg hev sendt frå denne staden til Kaldear-landet.
6  Eg vil retta augo mine på det med hugnad og føra dei heim att til dette landet, og eg vil byggja dei upp og ikkje riva dei ned, eg vil planta dei og ikkje rykkja dei upp.
7  Og eg vil gjeva dei hjarta til å kjenna meg, at eg er Herren, og dei skal vera mitt folk, og eg vil vera deira Gud, for dei skal venda um til meg av alt sitt hjarta.
8  Og som ein gjer med låke fikor som er so låke at dei ikkje er etande, - ja so segjer Herren, soleis vil eg gjera med Sedekias, Juda-kongen og hovdingane hans og dei som er att i Jerusalem, dei som er att i dette landet, og dei som bur i Egyptar-landet.
9  Eg vil lata alle riki på jordi fara ille med dei, so dei skal lida vondt, og eg vil gjera dei til ei hæding og eit ordtøke, til ei spott og ei forbanning på alle dei stader som eg driv dei burt til.
10  Og eg vil senda imot dei sverd og svolt og sott til dei vert reint utrudde or landet som eg gav dei og federne deira.
 
 
# Profeten Jeremia 25
1  Dette er det ordet som kom til Jeremias um heile Juda-folket i det fjorde styringsåret åt Jojakim Josiasson, Juda-kongen, det er fyrste styringsåret åt Nebukadnesar, Babel-kongen,
2  og som profeten Jeremias tala til heile Juda-folket og til alle Jerusalems-buane:
3  Frå det trettande styringsåret åt Josias Amonsson, Juda-kongen, og alt til denne dag, no i tri og tjuge år, hev Herrens ord kome til meg, og eg hev tala til dykk jamt og samt, men de vilde ikkje høyra.
4  Og Herren sende til dykk alle tenarane sine, profetane, jamt og samt, men de vilde ikkje høyra og la ikkje øyra til so de kunde høyra.
5  Han sa: Vend um, kvar og ein frå sin vonde veg, og frå dykkar vonde åtferd! So skal de få bu i det landet som Herren gav dykk og federne dykkar, frå æva og til æva.
6  Fylg ikkje andre gudar, so de tener og tilbed dei, og gjer meg ikkje harm med slikt som hendene dykkar hev gjort, so eg ikkje skal gjera dykk noko vondt!
7  Men de lydde ikkje på meg, segjer Herren, de harma meg med slikt som hendene dykkar hev gjort, til ulukka for dykk sjølve.
8  Difor, segjer Herren, allhers Gud, so: Av di de ikkje lydde på mine ord,
9  sjå, so sender eg bod etter alle folkeslagi i Nordheimen og fær dei hit, segjer Herren, og etter Nebukadnesar, tenaren min, og eg let dei koma yver dette landet og yver dei som bur her, og yver alle desse folkeslagi rundt ikring, og eg bannstøyter dei og gjer dei til ein fælske og ei spott og landet deira til ævelege audner,
10  og eg gjer det audt hjå dei for fagnadsrøyst og glederøyst, røyst av brudgom og røyst av brur, handkvern-dur og lampeljos.
11  Og heile dette landet skal verta til audn og øydemark, og desse folkeslagi skal tena Babel-kongen i sytti år.
12  Men når sytti år er lidne, vil eg heimsøkja Babel-kongen og folket der for deira misgjerning, segjer Herren, og Kaldear-landet vil eg heimsøkja og gjera det til ævelege øydemarker.
13  Og eg vil lata koma yver det landet alle dei ord som eg hev tala um det, alt som er skrive i denne boki, det som Jeremias hev spått um alle folkeslagi.
14  For mange folkeslag og store kongar skal gjera dei og til trælar, og eg vil gjeva dei lika for deira verk og for det hendene deira hev gjort.
15  For so sa Herren, Israels Gud, til meg: Tak dette staupet med vreidevin or mi hand og lat alle folkeslagi som eg sender deg til, drikka av det!
16  Og dei skal drikka og raga og rasa for det sverdet som eg sender ibland dei.
17  Eg tok då staupet or Herrens hand og let alle dei folki drikka som han sende meg til:
18  Jerusalem og byane i Juda og kongane og hovdingane der for å gjera dei til audn og øydemark, til ei spott og til ei forbanning, so som det er på denne dag;
19  Farao, egyptarkongen, og hans tenarar og hovdingar og heile folket hans
20  og alt blandingsfolket hans og alle kongane i Us-landet og alle kongane i Filistar-landet og Askalon og Gasa og Ekron og det som er att av Asdod,
21  Edom og Moab og Ammons-borni
22  og alle kongane i Tyrus og alle kongane i Sidon og kongane på havstrendene, burtanfor havet,
23  Dedan og Tema og Bus og alle med rundklypt hår
24  og alle kongane i Arabia og alle kongane yver blandingsfolket som bur i øydemarki,
25  og alle kongane i Simri og alle kongane i Elam og alle kongane i Media
26  og alle kongane i Nordheimen, dei nærbuande og dei burtlengste, ein med hin, ja, alle riki i verdi utyver jordflata; og Sesak-kongen* skal drikka etter dei.
27  Og du skal segja til dei: So segjer Herren, allhers Gud, Israels Gud: Drikk til de vert drukne og spyr, og dett so de ikkje kann standa upp att - for sverdet som eg sender imillom dykk!
28  Men vil dei ikkje taka staupet or di hand og drikka, då skal du segja til dei: So segjer Herren, allhers Gud: Drikka skal de.
29  For sjå, eg let ulukka fyrst råma den byen som er uppkalla etter mitt namn - og so skulde de sleppa urefste? Nei, de skal ikkje sleppa urefste; for sverd byd eg ut imot alle som bur på jordi, segjer Herren, allhers Gud.
30  Og du skal kunngjera for dei alle desse profetordi og segja til dei: Herren skal bura frå høgdi og lata si røyst ljoma frå sin heilage bustad; ja, han skal stor-bura yver sitt beiteland, setja i med eit rop liksom når dei trøder vinpersa, imot alle som bur på jordi.
31  Det omar av ein dun alt til endene av jordi, for Herren hev ei tretta med folki, han gjeng til doms med alt kjøt; han let sverdet få dei ugudlege, segjer Herren.
32  So segjer Herren, allhers Gud: Sjå, ei ulukka gjeng ut frå folk til folk, og eit brotver kjem frå dei ytste endane av jordi.
33  Og dei som Herren hev drepe, skal den dagen liggja der frå eine enden av jordi til hin; ingen skal gråta yver dei eller samla dei i hop og jorda dei; til møk utyver marki skal dei verta.
34  Barma dykk, de hyrdingar, og ropa og velt dykk i moldi, de gjævingar i hjordi! For tidi til å slakta dykk er komi, og eg vil spreida dykk, og de skal detta ned liksom eit dyrverdigt kjerald.
35  Då skal ikkje hyrdingane hava nokor livd lenger, og gjævingane i hjordi skal ikkje finna berging.
36  Høyr kor hyrdingane ropar, kor gjævingane i hjordi øyar seg! For Herren øyder beitemarki deira,
37  og dei fredfulle engjane vert aude for Herrens brennande vreide.
38  Som ei ungløva stig han fram or si kjørr; ja, landet deira vert til ei audn for det herjande sverdet og for hans brennande vreide.
 
 
# Profeten Jeremia 26
1  I den fyrste tidi som Jojakim Josiasson var konge i Juda, kom dette ordet frå Herren:
2  So segjer Herren: Stig fram i fyregarden til Herrens hus og tala til alle Juda-byane, som kjem og vil tilbeda i Herrens hus, tala alle dei ordi som eg hev sagt du skal tala til dei! Tak ikkje undan eit einaste ord!
3  Kann henda dei vil høyra og venda um, kvar og ein frå sin vonde veg; då vil eg angra det vonde som eg tenkjer å gjera mot dei for den vonde framferdi deira.
4  Og du skal segja til dei: So segjer Herren: Um de ikkje høyrer på meg og fylgjer den lovi som eg hev lagt fram for dykk,
5  og høyrer på ordi åt tenarane mine, profetane, som eg sender dykk jamt og samt, endå de ikkje vil høyra,
6  då vil eg fara åt med dette huset som med Silo, og denne byen vil eg gjera til ei forbanning for alle folkeslag på jordi.
7  Og prestane og profetane og alt folket høyrde Jeremias tala desse ordi i Herrens hus.
8  Og då Jeremias hadde tala til endes alt det som Herren hadde bode han å tala til heile folket, då tok dei han, prestane og profetane og alt folket, og sa: No skal du døy.
9  Kvi hev du spått i Herrens namn og sagt: Det skal ganga med dette huset som med Silo, og denne byen skal verta øydd so ingen bur her? Og alt folket samla seg imot Jeremias i Herrens hus.
10  Då hovdingane i Juda frette det, gjekk dei frå kongsgarden upp til Herrens hus og sette seg i inngangen til Herrens port, den nye.
11  Då sa prestane og profetane til hovdingane og til alt folket: Denne mannen er skuldig til å døy; for han hev spått mot denne byen, so som de hev høyrt med dykkar eigne øyro.
12  Då sa Jeremias til alle hovdingane og til alt folket: Herren hev sendt meg til å spå imot dette huset og denne byen alt det som de hev høyrt.
13  Lat då dykkar vegar og gjerningar betrast, og høyr på Herrens dykkar Guds røyst! So skal Herren angra det vonde som han hev tala imot dykk.
14  Men eg, sjå, eg er i dykkar hand; gjer med meg det de tykkjer godt og rett!
15  Men det skal de vita at um de drep meg, so fører de skuldlaust blod yver dykk og yver denne byen og yver dei som her bur; for Herren hev i sanning sendt meg til dykk so eg skulde tala alle desse ordi for øyro dykkar.
16  Då sa hovdingane og alt folket til prestane og profetane: Denne mannen er ikkje skuldig til å døy, for i Herrens, vår Guds namn hev han tala til oss.
17  Og nokre av dei øvste i landet stod upp og sa til heile folkehopen:
18  Mika frå Moreset spådde i den tidi då Esekias var konge i Juda, og sa til alt folket i Juda: So segjer Herren, allhers Gud: Sion skal verta pløgt som ein åker, og Jerusalem skal verta til steinrøysar og tempelberget til skograbbar.
19  Tok då Esekias, Juda-kongen, og heile Juda og drap han? Ottast han ikkje Herren og blidka han, so Herren angra det vonde han hadde tala mot dei? Men me held på å koma oss i den største ulukka.
20  Det var og ein annan mann som spådde i Herrens namn, Uria Semajason frå Kirjat-Jearim, og han spådde mot denne byen og dette landet nett på same måten som Jeremias.
21  Men då kong Jojakim og alle kjempone hans og alle hovdingane høyrde ordi hans, so vilde kongen drepa han; men då Uria frette det, vart han redd og flydde og kom til Egyptar-land.
22  Då sende kong Jojakim nokre menner til Egyptar-land, Elnatan Akborsson og nokre andre menner med han,
23  og dei henta Uria frå Egyptar-landet og for med han til kong Jojakim; og han let drepa han med sverd og kasta liket hans millom ålmuge-gravene.
24  Men Akikam Safansson heldt si hand yver Jeremias, so han ikkje vart gjeven i hendene på folket og miste livet.
 
 
# Profeten Jeremia 27
1  I den fyrste tidi som Sedekias*, Josiasson var konge i Juda, kom dette ordet til Jeremias frå Herren:
2  So sa Herren til meg: Gjer deg band og åk, og legg dei på nakken din!
3  Send dei so til kongen i Edom og til kongen i Moab og til kongen yver Ammons-borni og til kongen i Tyrus og til kongen i Sidon med dei sendemennene som kjem til Jerusalem til Sedekias, Juda-kongen,
4  og bed dei segja til herrane sine: So segjer Herren, allhers Gud, Israels Gud: So skal de segja til herrane dykkar:
5  Eg hev gjort jordi, menneskja og dyri på jordi med mi store kraft og min strake arm, og eg gjev henne til den eg tykkjer er den rette.
6  Og no hev eg gjeve alle desse landi i hendene på Nebukadnesar, Babel-kongen, tenaren min; jamvel dyri på marki hev eg gjeve han, so dei kann tena han.
7  Og alle folkeslagi skal tena han og sonen hans og sonesonen hans, til dess tidi for hans land og kjem; då skal mange folkeslag og store kongar gjera han til træl.
8  Og det folket og det riket som ikkje vil tena han, Nebukadnesar, Babel-kongen, og som ikkje vil bøygja nakken sin under Babel-kongens åk, det folket vil eg heimsøkja med sverd og svolt og sott, segjer Herren, til eg fær gjort ende på dei ved hans hand.
9  Og de no - lyd ikkje på profetane dykkar og spåmennene dykkar og på draumane dykkar og på varseltydarane og trollmennene dykkar, som segjer til dykk: De kjem ikkje til å tena Babel-kongen!
10  For lygn er det dei spår åt dykk; so eg lyt flytja dykk frå landet dykkar og driva dykk burt, og de lyt ganga til grunns.
11  Men det folket som bøygjer nakken sin under Babel-kongens åk og tener han, det vil eg lata vera i fred i landet sitt, segjer Herren, so dei kann dyrka det og bu i det.
12  Og til Sedekias, Juda-kongen, tala eg alle dei same ordi og sa: Bøyg nakken dykkar under Babel-kongens åk og ten han og folket hans, so skal de få leva.
13  Kvi vil de døy, du og folket ditt, for sverd, av svolt og i sott, so som Herren hev tala um det folket som ikkje vil tena Babel-kongen?
14  Lyd ikkje på ordi åt dei profetane som segjer til dykk: De kjem ikkje til å tena Babel-kongen! For lygn er det dei spår åt dykk;
15  eg hev ikkje sendt dei, segjer Herren, men dei spår lygn i mitt namn, so eg lyt driva dykk burt og de lyt ganga til grunns, de og profetane som spår åt dykk.
16  Og til prestane og heile dette folket tala eg og sa: So segjer Herren: Lyd ikkje på ordi åt profetane dykkar når dei spår åt dykk og segjer: Sjå, gognene i Herrens hus vert no snart flutte heim att frå Babel! For lygn er det dei spår åt dykk.
17  Lyd ikkje på dei, men ten Babel-kongen, so skal de få leva. Kvi skal denne byen verta til ei audn?
18  Men er dei profetar og hev Herrens ord, so kann dei beda Herren, allhers Gud, at ikkje dei gognene som er att i Herrens hus og i Juda-kongens hus og i Jerusalem, må koma til Babel.
19  For so segjer Herren, allhers Gud, um sulone, koparhavet, og fotstykki og alle hine treng som endå er att i denne byen,
20  dei som Nebukadnesar, Babel-kongen, ikkje tok då han førde Jekonja Jojakimsson, Juda-kongen, i utlægd frå Jerusalem til Babel i lag med alt storfolket i Juda og Jerusalem -
21  ja, so segjer Herren, allhers Gud, Israels Gud, um dei gognene som er att i Herrens hus og i Juda-kongens hus og i Jerusalem:
22  Til Babel skal dei verta flutte, og der skal dei vera alt til den dagen eg ser etter dei, segjer Herren, og fører dei upp og let dei koma attende til denne staden.
 
 
# Profeten Jeremia 28
1  Same året, i den fyrste tidi Sedekias Josiasson var konge i Juda, i det fjorde året, i femte månaden, sa Hananja Assursson, profeten frå Gibeon, til meg i Herrens hus so prestane og alt folket høyrde det:
2  So segjer Herren, allhers Gud, Israels Gud: Eg hev brote sund Babel-kongens åk.
3  Um tvo år vil eg føra attende til denne staden alle dei gognene i Herrens hus som Nebukadnesar, Babel-kongen, tok frå denne staden og førde til Babel.
4  Og Jekonja Jojakimsson, Juda-kongen, og alle hine burtførde frå Juda som er komne til Babel, fører eg attende til denne staden, segjer Herren; for eg bryt sund Babel-kongens åk.
5  Då svara profeten Jeremias profeten Hananja so dei høyrde det både prestane og alt folket som stod i Herrens hus -
6  profeten Jeremias sa: Amen! Det gjere Herren! Herren setje i verk det som du hev spått, so han fører attende frå Babel til denne staden gognene i Herrens hus og alle dei burtførde!
7  Men høyr no det ordet som eg talar for øyro på deg og alt folket:
8  Dei profetane som hev vore fyre meg og deg frå ævordsleg tid, dei spådde mot mange land og store rike um ufred og ulukka og sott.
9  Den profeten som spår um fred - når ordi åt den profeten sannar seg, då kann alle sjå at Herren i sanning hev sendt den profeten.
10  Då tok profeten Hananja åket av nakken på profeten Jeremias og braut det sund.
11  Og Hananja sa so alt folket høyrde det: So segjer Herren: Soleis vil eg um tvo år brjota sund Nebukadnesars, Babel-kongens, åk og taka det av nakken på alle folki. Då gjekk profeten Jeremias sin veg.
12  Men etter profeten Hananja hadde brote sund åket og teke det av nakken på profeten Jeremias, kom Herrens ord til Jeremias, og det lydde so:
13  Gakk og seg til Hananja: So segjer Herren: Eit tre-åk hev du brote sund, men att-istaden hev du laga eit jarn-åk.
14  For so segjer Herren, allhers Gud, Israels Gud: Eit jarn-åk hev eg lagt på nakken åt alle desse folkeslagi, so dei skal tena Nebukadnesar, Babel-kongen, og dei lyt tena han; ja, jamvel dyri på marki hev eg gjeve han.
15  Då sa profeten Jeremias til profeten Hananja: Høyr no, Hananja! Herren hev ikkje sendt deg, men du hev fenge dette folket til å lita på lygn.
16  Difor segjer Herren so: Sjå, eg tek deg burt frå jordi; i dette året skal du døy, for di du hev preika fråfall frå Herren.
17  Og profeten Hananja døydde same året, i sjuande månaden.
 
 
# Profeten Jeremia 29
1  Dette er innhaldet av det brevet som profeten Jeremias sende frå Jerusalem til dei som endå levde att av dei øvste millom dei burtførde, og til prestane og profetane og alt det folket som Nebukadnesar hadde ført burt frå Jerusalem til Babel,
2  etter kong Jekonja og kongsmori og hirdmennene, hovdingane i Juda og Jerusalem og timbremennene og smedane var farne burt or Jerusalem.
3  Han sende brevet med El'asa Safansson og Gemarja Hilkiasson, som Sedekias, Juda-kongen, sende til Babel, til Nebukadnesar, Babel-kongen, og det lydde so:
4  So segjer Herren, allhers Gud, Israels Gud, til alle dei som eg hev ført burt frå Jerusalem til Babel:
5  Bygg hus og bu i dei, planta hagar og et frukti or dei!
6  Tak dykk konor og få søner og døtter, og tak konor åt sønene dykkar og gift burt døtterne dykkar, so dei kann få søner og døtter; de skal aukast der og ikkje minka i tal!
7  Og streva etter at det må ganga den byen vel som eg hev ført dykk burt til, og bed for han til Herren! For når det gjeng han vel, so gjeng det dykk vel.
8  For so segjer Herren, allhers Gud, Israels Gud: Lat dykk ikkje dåra av dei profetane som er hjå dykk, og av spåmennene dykkar, og gjev ikkje gaum etter draumane som de drøymer!
9  For lygn er det som dei spår åt dykk i mitt namn; eg hev ikkje sendt dei, segjer Herren.
10  For so segjer Herren: Når sytti år er lidne for Babel, vil eg vitja dykk og gjera sannrøynt for dykk det gode ordet mitt, at eg vil føra dykk attende til denne staden.
11  For eg veit kva tankar eg hev med dykk, segjer Herren, tankar til fred og ikkje til ulukka, å gjeva dykk framtid og von.
12  Og de skal kalla på meg og ganga og beda til meg, og eg vil høyra på dykk,
13  og de skal søkja meg, og de skal finna meg når de spør etter meg av alt dykkar hjarta.
14  Eg vil lata dykk finna meg, segjer Herren, og eg vil gjera ende på utlægdi dykkar og samla dykk frå alle dei folki og alle dei stadene som eg hev drive dykk burt til, segjer Herren, og lata dykk koma attende til den staden eg førde dykk burt ifrå.
15  [Dette skriv eg] av di de segjer: Herren hev late profetar standa fram åt oss i Babel.
16  For so segjer Herren um kongen som sit på Davids kongsstol, og um alt folket som bur i denne byen, brørne dykkar, som ikkje vart burtførde saman med dykk -
17  so segjer Herren, allhers Gud: Sjå, eg sender imot dei sverd og svolt og sott og gjer med dei som ein gjer med dei utskjemde fikone, som er so låke at dei ikkje er etande.
18  Og eg vil elta dei med sverd og svolt og sott, og eg vil lata alle riki på jordi fara ille med dei, ja eg vil gjera dei til ei til forbanning og ein støkk, til ei spott og ei hæding millom alle dei folki som eg driv dei burt til,
19  for di dei ikkje lydde på mine ord, segjer Herren, då eg sende tenarane mine, profetane, til dei, jamt og samt; men de vilde ikkje høyra, segjer Herren.
20  Men høyr no de Herrens ord, alle de burtførde, som eg hev sendt frå Jerusalem til Babel!
21  So segjer Herren, allhers Gud, Israels Gud, um Akab Kolajason og um Sedekias Ma'asejason, som spår lygn åt dykk i hans namn: Sjå, eg gjev dei i hendene på Nebukadnesar, Babel-kongen, og han skal drepa dei for augo på dykk.
22  Og etter dei skal dei laga ei forbanning, alle dei burtførde or Juda som er i Babel, og segja: Herren gjere med deg som med Sedekias og Akab, som Babel-kongen steikte i elden,
23  for di dei for med skjemdarverk i Israel då dei dreiv hor med konone åt kvarandre og for med lygne-rødor i mitt namn, slikt som eg ikkje hadde sett dei til; eg veit det då og kann vitna um det, segjer Herren.
24  Og til Semaja, nehelamiten, skal du segja:
25  So segjer Herren, allhers Gud, Israels Gud: Du hev sendt brev i ditt eige namn til alt folket i Jerusalem og til presten Sefanja Ma'asejason og til alle prestane og sagt:
26  Herren hev sett deg til prest i staden for presten Jojada, so det skal vera tilsynsmenner i Herrens hus yver alle som er frå vitet og driv på og spår; so du skal setja dei i stokk og halsjarn.
27  Kvi hev du då ikkje refst Jeremias frå Anatot, som driv og spår åt dykk?
28  For han hev sendt bod til oss i Babel og sagt: Det kjem til å vara lenge; bygg hus og bu i dei, planta hagar og et frukti or dei!
29  Og presten Sefanja las dette brevet upp for profeten Jeremias.
30  Då kom Herrens ord til Jeremias, og det lydde so:
31  Send bod til alle dei burtførde og seg: So segjer Herren um Semaja, nehelamiten: Sidan Semaja hev spått åt dykk endå eg ikkje hev sendt han, og fenge dykk til å lita på lygn,
32  difor segjer Herren so: Sjå, eg heimsøkjer Semaja, nehelamiten og ætti hans; ingen av ætti hans skal få bu millom dette folket, og han skal ikkje få sjå det gode som eg gjer for folket mitt, segjer Herren; for han hev preika fråfall frå Herren.
 
 
# Profeten Jeremia 30
1  Dette er det ordet som kom til Jeremias frå Herren:
2  So segjer Herren, Israels Gud: Skriv upp i ei bok alle dei ordi eg hev tala til deg!
3  For sjå, dagar skal koma, segjer Herren, då eg endar utlægdi åt folket mitt, Israel og Juda, og let dei koma heim att til det landet som eg gav federne deira, so dei kann eigna det til seg.
4  Og dette er dei ordi som Herren hev tala um Israel og Juda:
5  So segjer Herren: Eit redslerop hev me høyrt; der er otte og ingen fred.
6  Spør og sjå etter um ein karmann fær barn! Kvi ser eg då alle mann med hendene på lendene liksom kvinna i barnsnaud, og kvi er alle andlet vortne nåbleike?
7  Å! Stor er den dagen, han hev ikkje sin like, og ei trengsletid er det for Jakob; men han skal verta frelst derifrå.
8  Og det skal henda den dagen, segjer Herren, allhers Gud, at eg vil brjota åket hans* og taka det av nakken din, og bandi dine vil eg slita sund, og framande skal ikkje trælka deg lenger.
9  Og dei skal tena Herren sin Gud og David sin konge, som eg vil reisa upp åt dei.
10  So ottast ikkje, du min tenar Jakob, segjer Herren, og reddast ikkje, Israel! For sjå, eg frelser deg frå det burtlengste land og ætti di frå det landet som dei var burtførde til, og Jakob skal snu heim att og leva i ro og vera trygg, og ingen skal skræma han.
11  For eg er med deg, segjer Herren, og vil frelsa deg; eg vil gjera ende på alle dei folki som eg hev spreidt deg imillom; det er berre deg eg ikkje vil gjera ende på; eg vil aga deg med måte, men reint utan refsing kann eg ikkje lata deg vera.
12  For so segjer Herren: Ubøtande er skaden din, ulækjande såret ditt.
13  Ingen tek saki di på seg og kreistar verken ut; det bid ikkje helsebot, ikkje plåster for deg.
14  Alle elskarane dine hev gløymt deg, dei spør ikkje etter deg; for eg hev slege deg som ein fiende slær, eg hev aga deg som den miskunnlause, for di misgjerningi di er stor og syndene dine mange.
15  Kvi eiar du deg yver skaden din, yver at plaga di er ulækjande? For di misgjerningi di er stor og syndene dine mange, hev eg gjort deg dette.
16  Difor skal alle som et på deg, verta uppetne, og alle som er dine fiendar, verta burtførde, alle saman, og dei som herjar deg, skal verta herja, og alle som ranar frå deg, vil eg gjeva til ran.
17  For eg vil leggja bindsel på deg og lækja såri dine, segjer Herren; for dei kallar deg "den burtdrivne", "Sion som ingen spør etter".
18  So segjer Herren: Sjå, eg endar utlægdi for Jakobs tjeld og miskunnar bustadene hans; byen skal verta bygd på haugen sin, og slottet skal standa på sin rette stad.
19  Lovsong skal ljoma frå dei, og rop av glade menneske; eg vil lata dei aukast, og dei skal ikkje minka i tal; eg vil æra dei, og dei skal ikkje verta mismætte.
20  Sønene hans* skal vera som fordom, og lyden hans skal standa stødt for mi åsyn, og eg vil heimsøkja alle som trælkar han.
21  Hans herlege* skal vera av hans eigi ætt, og drotten* skal ganga fram or hans eigen flokk, og eg vil lata han koma nær innåt meg, og hans skal stiga fram for meg; for kven vil elles våga livet og koma meg nær? segjer Herren.
22  Og de skal vera mitt folk, og eg vil vera dykkar Gud.
23  Sjå, ein storm frå Herren, vreiden hans, bryt fram, ein rjukande storm; ned yver hovudet på dei ugudlege kjem han i kvervlar.
24  Herrens brennande vreide skal ikkje venda att fyrr han hev sett i verk og fullført sitt hjartans tankar; i dei siste dagar skal de skyna dette.
 
 
# Profeten Jeremia 31
1  I den tidi, segjer Herren, vil eg vera Gud for alle ættgreinene i Israel, og dei skal vera mitt folk.
2  So segjer Herren: Det folket som slapp undan sverdet, hev funne nåde i øydemarki; eg vil av og føra Israel til ro.
3  Langt burtanfrå hev Herren openberra seg for meg: Ja, med æveleg kjærleik hev eg elska deg, difor hev eg late mi miskunn mot deg halda ved.
4  Endå ein gong skal eg byggja deg, so du vert uppatt-bygd, du møy Israel! Endå ein gong skal du pryda deg med handtrummone dine og ganga ut i dansen med dei glade.
5  Endå ein gong skal du planta vinhagar på Samaria-fjelli; dei som plantar, skal hausta og.
6  For det det kjem ein dag då vaktmenner skal ropa på Efra'ims-fjellet: Statt upp og lat oss draga upp til Sion, til Herren vår Gud!
7  For so segjer Herren: Fagna dykk yver Jakob med gleda og set i med fagnadrop yver det gjævaste av folki*! Lat lovsong ljoma og seg: Herre, frels ditt folk, dei som er att av Israel!
8  Sjå eg let dei koma frå landet i nord og samlar dei frå utkantane av jordi; ibland dei er både blinde og halte, både fremmelege kvende og fødande; i ein stor flokk skal dei koma hit tilbake.
9  Gråtande skal dei koma og med audmjuke bøner; eg vil fylgja dei; eg vil leida dei til rennande bekker på ein jamn veg, der dei ikkje skal snåva. For eg er vorten ein far for Israel, og Efra'im er min fyrstefødde son.
10  Høyr Herrens ord, de folk, og gjer det kunnigt på øyane langt burte og seg: Han som spreidde Israel, vil samla det og gjæta det, som ein hyrding gjæter hjordi si.
11  For Herren hev fria Jakob ut og løyst han ut or hendene på den som var sterkare enn han.
12  Og dei skal koma og fagna seg på Sionshøgdi, og dei skal strøyma til dei gode ting frå Herren, til korn og til druvesaft og til olje, til unge sauer og naut, og sjeli deira skal vera lik ein vassrik hage, og dei skal ikkje ormektast lenger.
13  Då skal møyar fegnast i dans, og gutar og gamlingar gleda seg saman, og eg skal venda sorgi deira til gleda og hugga dei og gleda dei etter deira sut.
14  Og eg skal kveikja prestane med feite retter, og mitt folk skal mettast med mine gode ting, segjer Herren.
15  So segjer Herren: Dei høyrer ei røyst i Rama, øyding, sår gråt; Rakel græt for borni sine; ho vil ikkje lata seg trøysta for borni sine, for dei er ikkje lenger til.
16  So segjer Herren: Haldt upp med gråten din, og lat ikkje augo dine tårast lenger! Du skal få løn for arbeidet ditt, segjer Herren, og dei skal snu heim att frå fiendelandet.
17  Ja, det er von for di framtid, segjer Herren, og borni skal snu heim att til landet sitt.
18  Eg hev greinleg høyrt kor Efra'im barmar seg: Du hev aga meg, ja, eg vart aga som ein utamd kalv; vend du meg um, so vert eg umvend, for du er Herren min Gud.
19  For sidan eg vende meg burt frå deg, angrar eg, og sidan eg vitrast, slær eg meg på lendi; eg blygjest, ja, eg skjemmest, for eg lyt bera skammi frå ungdomstidi mi.
20  Er då Efra'im meg so kjær ein son eller slikt eit eigna-barn, sidan eg stødt lyt minnast han, endå eg so ofte hev truga han? Difor kløkkjest hjarta mitt av medynk med han, eg lyt miskunna han, segjer Herren.
21  Reis deg vardar, set deg vegvisarar, gjev gaum etter kongsvegen, vegen du gjekk! Snu heim att, du møy Israel, snu heim att til byane dine her!
22  Kor lenge vil du reika der att og fram, du fråfalne dotter? For Herren skaper noko nytt i landet: Kvinna* skal stødt vera ikring mannen**.
23  So segjer Herren, allhers Gud, Israels Gud: Endå ein gong skal dei segja so i Juda-landet og byane der, når eg gjer ende på utlægdi deira: Herren signe deg, du rettferds bustad, du heilage fjell!
24  Og Juda med alle sine byane skal bu der i lag og vera bønder og kringfarande hyrdingar.
25  For eg vil kveikja den utmødde sjel, og alle ormekta sjeler vil eg metta.
26  Ved dette vakna eg og såg meg um, og svevnen hadde vore blid.
27  Sjå dei dagar skal koma, segjer Herren, då eg vil så Israels-landet og Juda-landet med sæde av menneske og sæde av dyr.
28  Og som eg vakte yver dei til å ryskja upp og riva ned og brjota ned og øyda og plaga dei, soleis vil eg og vaka yver dei til å byggja og planta, segjer Herren.
29  I dei dagane skal dei ikkje lenger segja: Federne åt sure druvor, og borni vart sårtente.
30  Men kvar og ein skal døy for si eigi misgjerd; kvar den mann som et sure druvor, skal sjølv verta sårtent.
31  Sjå, det skal koma dagar, segjer Herren, då eg vil gjera ei ny pakt med Israels hus og med Judas hus,
32  ikkje slik ei pakt som den eg gjorde med federne deira den dagen eg tok dei i handi og leidde dei ut or Egyptar-landet, den pakti med meg som dei braut, endå eg var deira rette herre, segjer Herren;
33  men dette er den pakti som eg vil gjera med Israels hus etter dei dagane, segjer Herren: Eg vil leggja lovi mi i hugen deira og skriva henne i hjarta deira, og eg vil vera deira Gud, og dei skal vera mitt folk.
34  Då skal dei ikkje lenger læra kvar sin næste og kvar sin bror og segja: Kjenn Herren! For dei skal alle kjenna meg, både små og store, segjer Herren; for eg skal forlata deira misgjerning og ikkje lenger minnast deira synd.
35  So segjer Herren, som sette soli til å lysa um dagen og lover for månen og stjernone, so dei lyser um natti, han som reiser upp havet so bårone bruser - Herren, allhers Gud, er namnet hans:
36  Dersom desse lovene ikkje lenger stend ved lag for mi åsyn, segjer Herren, då skal og Israels ætt halda upp med å vera eit folk framfor mi åsyn alle dagar.
37  So segjer Herren: Dersom himmelen let seg mæla der uppe, og grunnvollane åt jordi let seg ransaka der nede, då skal eg og støyta frå meg all Israels ætt for alt det dei hev gjort, segjer Herren.
38  Sjå, det skal koma dagar, segjer Herren, då byen skal verta bygd åt Herren, frå Hananeltårnet alt til Hyrneporten,
39  og mælesnori skal ganga derifrå beint fram yver Garebhaugen, og so svinga burt til Goa,
40  og heile dalen med dei daude skrottane og oska, og alle markene burtåt Kedronsbekken, alt aust til Hesteporthyrna, skal vera heilage for Herren. Aldri meir skal noko rykkjast upp eller rivast ned der.
 
 
# Profeten Jeremia 32
1  Dette er det ordet som kom til Jeremias frå Herren i det tiande året av Sedekias' kongedøme i Juda, det er det attande året Nebukadnesar var konge.
2  Det var ved det leitet at heren åt Babel-kongen kringsette Jerusalem, og profeten Jeremias var innestengd i vaktgarden som høyrde til huset åt Juda-kongen;
3  der hadde Sedekias, Juda-kongen, stengt han inne med so falne ord: Kvi spår du og segjer: So segjer Herren: Sjå, eg gjev denne byen i hendene på Babel-kongen, og han skal taka han,
4  og Sedekias, Juda-kongen, skal ikkje sleppa or hendene på kaldearane, men han skal verta gjeven i hendene på Babel-kongen, og han skal tala med han munn mot munn og sjå han auga mot auga,
5  og han skal føra Sedekias til Babel, og der skal han vera til eg vitjar han, segjer Herren; når de strider mot kaldearane, skal lukka ikkje fylgja dykk.
6  Og Jeremias sa: Herrens ord kom til meg, og det lydde so:
7  Sjå, Hanamel, son åt Sallum, farbror din, kjem til deg og segjer: Kjøp jordi mi i Anatot! For du hev løysingsretten, so du kann kjøpa henne.
8  Og Hanamel, son åt farbror min, kom til meg i vaktgarden etter Herrens ord og sa til meg: Kjøp jordi mi som er i Anatot i Benjamins-landet! For du hev odelsretten, og du hev skyldnaden til å løysa henne. Kjøp då! Då skyna eg at det var ord frå Herren.
9  Og eg kjøpte jordi av Hanamel, son åt farbror min, i Anatot, og vog sylvet åt han; sytti sylvsekel.
10  So skreiv eg det i eit brev og sette innsigle på og tok vitne og vog sylvet på ei skålvekt.
11  Sidan tok eg kjøpebrevet, både det innsigla med avtalen og vilkåri, og det opne,
12  og eg gav kjøpebrevet til Baruk, son åt Nerija Mahsejason, for augo på Hanamel, frenden min, og vitni som hadde skrive under på kjøpebrevet, og alle dei jødane som sat i vaktgarden.
13  Og medan dei høyrde på, sa eg til Baruk:
14  So segjer Herren, allhers Gud, Israels Gud: Tak desse brevi, både kjøpebrevet med innsigle og det opne brevet, og legg dei i ei leirkrukka, so dei kann standa seg i lang tid!
15  For so segjer Herren, allhers Gud, Israels Gud: Endå ein gong skal det verta kjøpt hus og jorder og vinhagar i dette landet.
16  Då eg so hadde gjeve Baruk Nerijason kjøpebrevet, bad eg til Herren og sa:
17  Å, Herre, Herre! Sjå, det er du som hev gjort himmelen og jordi med di store makt og med din strake arm; ingen ting er for vand for deg,
18  du som gjer miskunn mot tusund ættleder og hemner misgjerdi åt federne på borni deira etter dei, du store, veldige Gud - Herren, allhers Gud, er namnet ditt -
19  du som er stor i råd og mektig i gjerning, du som hev augo dine opne yver vegane åt alle mannsborni, so du kann gjeva kvar mann etter hans ferd og etter den grøda hans gjerningar hev bore,
20  du som gjorde teikn og under i Egyptar-landet og alt til denne dag, både med Israel og med andre menneske, og gjorde deg namnfræg so som du er i dag,
21  og førde Israel, folket ditt, ut or Egyptar-landet med teikn og under og med sterk hand og strak arm og med stor fælska
22  og gav dei dette landet som du hadde svore federne deira at du vilde gjeva dei, eit land som fløymer med mjølk og honning.
23  Og dei kom og eigna det til seg, men dei høyrde ikkje på di røyst og levde ikkje etter lovene dine; dei gjorde ikkje noko av det som du hadde bode dei å gjera. So let du då all denne ulukka koma yver dei.
24  Sjå, umlægrings-vollane er alt komne innåt byen, so dei kann taka han, og ved sverd og svolt og sott er byen gjeven i hendene på kaldearane, som strider imot han. So no er det kome det du truga med; du ser det sjølv.
25  Og like vel hev du, Herre, Herre, sagt til meg: Kjøp jordi for pengar og tak vitne på det! - endå byen er gjeven i hendene på kaldearane.
26  Då kom Herrens ord til Jeremias, og det lydde so:
27  Sjå, eg er Herren, all kjøts Gud; skulde nokon ting vera for vand for meg?
28  Difor segjer Herren so: Sjå, eg gjev denne byen i hendene på kaldearane og i hendene på Nebukadnesar, Babel-kongen, og han skal taka han.
29  Og kaldearane som strider mot denne byen, skal koma og setja eld på han og brenna han med dei husi der dei uppå taki hev brent røykjelse for Ba'al og rent ut drykkoffer for andre gudar til å harma meg med.
30  For alt frå sin ungdom hev Israels-borni og Juda-borni berre gjort slikt som eg mislika; ja, Israels-borni hev ikkje gjort anna enn harma meg med dei verk deira hender hev gjort, segjer Herren.
31  For denne byen hev vore til å gjera meg vreid og harm ifrå den dagen dei bygde han, og alt fram til denne dag, so eg lyt taka han burt frå mitt åsyn
32  for all vondskapen som Israels-borni og Juda-borni hev gjort til å harma meg med, dei sjølve, kongane deira, hovdingane deira, prestane og profetane deira, Juda-menner og Jerusalems-buar.
33  Dei snudde ryggen til meg og ikkje andletet; og endå eg lærde dei jamt og samt, so høyrde dei ikkje og tok ikkje age.
34  Men dei sette sine styggeting i det huset som er uppkalla etter mitt namn, so dei sulka det ut.
35  Og dei bygde offerhaugane for Ba'al i Hinnomsons-dalen, av di dei vilde lata sønene og døtterne sine ganga gjenom elden for Molok, endå eg ikkje hadde sett dei til slikt, og det aldri var kome i mine tankar at dei skulde fara med slik styggedom; og soleis fekk dei Juda til å synda.
36  Men difor* segjer Herren, Israels Gud, no so um denne byen som de segjer er gjeven i hendene på Babel-kongen ved sverd og svolt og sott:
37  Sjå, eg samlar dei ut or alle dei landi som eg dreiv dei burt til i min vreide og harm og store gram, og eg vil føra dei heim att til denne staden og lata dei bu trygt.
38  Då skal dei vera mitt folk, og eg skal vera deira Gud.
39  Og eg vil gjeva dei eitt hjarta og læra dei ein veg til å ottast meg alle dagar, so det kann ganga dei vel, dei og borni deira etter dei.
40  Og eg vil gjera ei æveleg pakt med dei at eg aldri skal halda upp med å fylgja dei og gjera vel imot dei, og otte for meg vil eg leggja i deira hjarta, so dei ikkje skal ganga burt frå meg.
41  Og eg vil fagna meg yver dei og gjera vel imot dei, og eg vil planta dei i dette landet med truskap, av alt mitt hjarta og av all mi sjel.
42  For so segjer Herren: Liksom eg hev late all denne store ulukka koma yver dette folket, soleis vil eg og lata alt det gode koma yver dei som eg hev lova dei.
43  Og jorder skal verta kjøpte i dette landet som de kallar "ei audn, utan folk og fe, gjevi i hendene på kaldearane".
44  Jorder skal dei kjøpa for pengar og skriva kjøpebrev og innsigla dei og taka vitne, i Benjamins-landet og i landet kringum Jerusalem og i Juda-byane, både dei i i fjellbygdene og dei i låglandet og dei i sudlandet; for eg vil gjera ende på deira utlægd, segjer Herren.
 
 
# Profeten Jeremia 33
1  Og Herrens ord kom til Jeremias andre gongen, medan han endå sat innestengd i vaktgarden, og det lydde so:
2  So segjer Herren, som gjer det han vil, Herren som emnar det til og fullfører det - Herren er namnet hans -:
3  Ropa til meg, so skal eg svara deg og kunngjera for deg store og uskynande ting, ting som du ikkje kjenner.
4  For so segjer Herren, Israels Gud, um husi i denne byen og um husi åt Juda-kongen, som er nedrivne til vern mot umlægrings-vollane og sverdet:
5  Dei kjem og vil strida mot kaldearane; men det vert berre til å fylla husi med lik av dei menner som eg slær i min vreide og harm, og som med sin store vondskap hev valda at eg hev løynt mi åsyn for denne byen.
6  Sjå, eg kjem med helsebot og lækjedom og lækjer dei, og eg vil syna dei ei ovnøgd med fred og trygd.
7  Og eg vil gjera ende på utlægdi for Israel og Juda, og eg vil byggja dei som i den fyrste tidi.
8  Og eg vil reinsa dei for all misgjerningi deira, som dei hev synda mot meg med, og eg vil tilgjeva alle misgjerningane deira, som dei hev synda og forbrote seg mot meg med.
9  Og byen skal vera meg til eit fagnadnamn, til pris og til pryda for alle folkeslag på jordi, når dei fær høyra um alt det gode som eg gjer dei, og dei skal skjelva og bivra i når dei fær sjå alt det gode og all den fred eg gjev dei.
10  So segjer Herren: På denne staden som de kallar "ein øydestad utan folk og fe", her, Juda-byane og på Jerusalems-gatone, som ligg i øyde utan folk og utan ibuarar og utan fe, skal ein endå ein gong få høyra
11  fagnadljod og gledeljod, røyst av brudgom og røyst av brur, rop av dei som segjer: Lova Herren, allhers Gud, for Herren er god, hans miskunn varer æveleg - dei som ber fram takkoffer i Herrens hus. For eg gjer ende på utlægdi, so landet vert som i den fyrste tidi, segjer Herren.
12  So segjer Herren, allhers Gud: Endå ein gong skal det på denne staden, som no er aud, utan folk og fe, og i alle byane her ikring vera eit tilhald for hyrdingar som let sauene roa seg der.
13  I alle byane i fjellbygdene, i låglands-byane og i sudlands-byane og i Benjamins-landet og i landet kringum Jerusalem og i Juda-byane skal sauene endå ein gong ganga framum den som tel dei, segjer Herren.
14  Sjå, det skal koma dagar, segjer Herren, då eg vil gjera sannrøynt det gode ordet som eg hev tala um Israels hus og um Judas hus.
15  I dei dagane og i den tidi vil eg lata ein rettferdig renning renna upp for David, og han skal gjera rett og rettferd i landet.
16  I dei dagane skal Juda verta frelst og Jerusalem bu trygt, og dei skal kalla det: Herren, vår rettferd.
17  For so segjer Herren: Det skal aldri vanta ein mann av Davids ætt som kann sitja på Israels kongsstol,
18  og av levitpreste-ætti skal det aldri vanta ein mann for mi åsyn som kann ofra brennoffer og brenna matoffer og bra fram slaktoffer alle dagar.
19  Og Herrens ord kom til Jeremias, og det lydde so:
20  So segjer Herren: Kann de brjota mi pakt med dagen og mi pakt med natti, so det ikkje vert dag og natt i si rette tid,
21  då skal og mi pakt med David, tenaren min, verta broti, so han ikkje fær nokon son som vert konge og sit på hans kongsstol, og mi pakt med levitprestane som tener meg.
22  Liksom himmelheren ikkje let seg telja, og havsens sand ikkje let seg telja, soleis vil eg gjera ætti åt David, tenaren min, til ei ovmengd, og like eins levitane som tener meg.
23  Og Herrens ord kom til Jeremias, og det lydde so:
24  Hev du ikkje gjeve gaum etter kva dette folket hev tala og sagt: Dei tvo ættgreinene som Herren hadde valt ut, dei støytte han frå seg? Og folket mitt vanvyrder dei, so det ikkje lenger er noko folk i deira augo.
25  So segjer Herren: Hev eg ikkje gjort mi pakt med dag og natt, ikkje gjeve lover for himmel og jord,
26  so vil eg støyta frå meg ætti til Jakob og åt David, tenaren min, so eg ikkje av ætti hans tek nokon av til å råda yver ætti åt Abraham og Isak og Jakob; for eg vil gjera ende på utlægdi deira og miskunna dei.
 
 
# Profeten Jeremia 34
1  Dette er det ordet som kom til Jeremias frå Herren medan Nebukadnesar, Babel-kongen, stridde mot Jerusalem og alle byane hennar, han og heile heren hans og alle rike på jordi som han rådde yver, og alle folkeslagi:
2  So segjer Herren, Israels Gud: Gakk og tal til Sedekias, Juda-kongen, og seg til han: So segjer Herren: Sjå, eg gjev denne byen i hendene på Babel-kongen, og han skal brenna han upp.
3  Og du sjølv skal ikkje sleppa undan han, men du skal verta teken og gjeven i hans hand, og augo dine skal sjå augo åt Babel-kongen, og hans munn skal tala med din munn, og til Babel skal du koma.
4  Men høyr Herrens ord, Sedekias, Juda-konge! So segjer Herren um deg: Du skal ikkje døy for sverd.
5  I fred skal du døy, og liksom dei brende bål til æra for federne dine, dei fyrre kongane, dei som var fyre deg, so skal dei og brenna for deg, og dei skal halda syrgjehøgtid etter deg og ropa: Ai ei, herre! For eit ord hev eg tala, segjer Herren.
6  Og profeten Jeremias tala alle desse ordi til Sedekias, Juda-kongen, i Jerusalem
7  medan heren åt Babel-kongen stridde imot Jerusalem og imot alle Juda-byane som endå var att, Lakis og Aseka; for det var dei faste byane som endå var att av Juda-byane.
8  Dette er det ordet som kom til Jeremias frå Herren etter kong Sedekias hadde gjort ei semja med alt folket i Jerusalem um å lysa ut fridom,
9  so at kvar mann skulde gjeva trælen sin og trælkvinna si frie, um dei var hebrearar, so ingen skulde halda sin jødiske bror i trældom.
10  Då lydde alle hovdingane og alt folket som hadde gjort den semja at kvar mann skulde gjeva trælen sin og trælkvinna si frie og ikkje lenger halda dei i trældom; dei lydde og gav dei frie.
11  Men sidan gjorde dei det um att; dei tok tilbake dei trælane og trælkvinnone som dei hadde slept frie, og truga dei til å vera trælar og trælkvinnor att.
12  Då kom Herrens ord til Jeremias - Herren sa:
13  So segjer Herren, Israels Gud: Eg gjorde ei pakt med federne dykkar den dagen eg førde dei ut or Egyptar-landet, or trælehuset, og eg sa:
14  I det sjuande året skal de gjeva fri kvar sin bror som hev selt seg til deg, um han er hebrear; i seks år skal han tena deg, og so skal du lata han fara frå deg fri. Men federne dykkar høyrde ikkje på meg og vende ikkje øyra sitt til.
15  Men no hadde de snutt og gjort det som er rett i mine augo, med di de hadde lyst ut fridom, kvar og ein for sin næste, og de hadde gjort ei semja for mi åsyn i det huset som er uppkalla etter mitt namn.
16  Men so snudde de um-att og vanhelga namnet mitt og tok tilbake kvar sin træl og kvar si trælkvinna, som de hadde slept frie so dei kunde råda seg sjølve, og de truga dei til å vera trælar og trælkvinnor åt dykk att.
17  Difor segjer Herren so: De hev ikkje høyrt på meg og lyst ut fridom, kvar og ein for sin bror og sin næste; sjå, eg ropar ut fridom for dykk*, segjer Herren, so de vert gjevne åt sverdet og sotti og svolten, og eg let alle riki på jordi fara ille med dykk.
18  Og eg gjev dei mennene som braut pakti mi, som ikkje heldt ordi i den pakti dei gjorde for mi åsyn, då dei skar paktkalven i tvo, og so gjekk millom lutene av han,
19  hovdingane i Juda og hovdingane i Jerusalem, hirdmennene og prestane og heile landslyden, som gjekk millom lutene av kalven -
20  eg gjev dei i hendene på fiendane deira og i hendene på dei som stend dei etter livet, og liki deira skal verta til mat åt fuglane i lufti og dyri på jordi.
21  Og Sedekias, Juda-kongen, og hovdingane hans gjev eg i hendene på fiendane deira og i hendene på dei som stend dei etter livet, og i hendene på heren åt Babel-kongen, som no er faren burt frå dykk*.
22  Sjå, eg byd, segjer Herren, at dei skal koma attende til denne byen, og dei skal strida imot han og taka han og brenna han upp, og byane i Juda vil eg gjera til ei audn, der ingen bur.
 
 
# Profeten Jeremia 35
1  Dette er det ordet som kom til Jeremias frå Herren på den tidi Jojakim Josiasson var konge i Juda:
2  Gakk til Rekabs-ætti og tala til dei og kom med dei til Herrens hus, inn i ein av kovane, og gjev dei vin å drikka!
3  Då tok eg Ja'asanja, son åt Jirmeja Habasinjason, og brørne hans og alle sønene hans og heile Rekabs-ætti
4  og hadde dei med til Herrens hus, inn i koven åt sønene til gudsmannen Hanan Jigdaljason, den som låg jamsides med hovdingkoven, uppe yver koven åt Ma'aseja Sallumsson, dørvaktaren.
5  Og eg sette fram for Rekabs-ætti skåler fulle av vin, og staup. So sa eg til dei: Drikk vin!
6  Men dei sa: Me drikk ikkje vin; for Jonadab Rekabsson, far vår, hev gjeve oss det påbodet: De skal aldri drikka vin, korkje de eller borni dykkar,
7  og de skal ikkje byggja hus og ikkje så korn og ikkje planta vinhage eller eiga noko sovore; men i tjeldbuer skal de bu alle dykkar dagar, so de kann leva lenge i det landet der de bur som utlendingar.
8  Og me lydde Jonadab Rekabsson, far vår, i alt det han bad oss um - at me aldri skulde drikka vin, korkje me eller konone våre eller sønene våre eller døtterne våre,
9  og ikkje byggja oss hus til å bu i og ikkje hava vinhage eller åker og ikkje så korn.
10  Me budde i tjeldbuer og var lydige og gjorde alt det som Jonadab, far vår, hadde bede oss um.
11  Men då Nebukadnesar, Babel-kongen, kom farande upp i landet, då sa me: Kom og lat oss fara til Jerusalem, so me kann sleppa undan kaldearheren og syrarheren! So sette me då bu i Jerusalem.
12  Då kom Herrens ord til Jeremias, og det lydde so:
13  So segjer Herren, allhers Gud, Israels Gud: Gakk og seg til Juda-mennene og Jerusalems-buane: Vil de ikkje taka age og lyda mine ord? segjer Herren.
14  Bodi åt Jonadab Rekabsson er haldne, dei som han gav borni sine, at dei ikkje skulde drikka vin, og alt til denne dag hev dei ikkje drukke vin, men lydt påbodet frå far sin. Og eg hev tala til dykk jamt og samt, men de hev ikkje lydt meg.
15  Og jamt og samt sende eg til dykk alle tenarane mine, profetane, og sa: Vend um, kvar frå sin vonde veg, og lat gjerningane dykkar betrast og fylg ikkje andre gudar, so de tener dei! So skal de få bu i det landet som eg hev gjeve dykk og federne dykkar. Men de la ikkje øyra til og lydde meg ikkje.
16  Ja, Jonadab Rekabssons born hev halde dei bodi som far deira gav dei; men dette folket hev ikkje lydt meg.
17  Difor segjer Herren, allhers Gud, Israels Gud, so: Sjå, eg let koma yver Juda og yver alle dei som bur i Jerusalem, all den ulukka som eg hev truga dei med, av di dei ikkje vilde høyra når eg tala til dei, og ikkje svara når eg ropa på dei.
18  Men til Rekabs-ætti sa Jeremias: So segjer Herren, allhers Gud, Israels Gud: Av di de hev lydt påbodet frå Jonadab, far dykkar, og halde alle bodi hans og gjort i alle måtar som han baud dykk,
19  difor segjer Herren, allhers Gud, Israels Gud, so: Aldri skal det vanta ein mann av Jonadab Rekabssons ætt som kann standa for mi åsyn.
 
 
# Profeten Jeremia 36
1  I det fjorde året av Jojakim Josiassons kongedøme i Juda kom dette ordet til Jeremias frå Herren:
2  Tak deg ein bokrull og skriv i han alle dei ordi eg hev tala til deg um Israel og Juda og alle heidningefolki frå den dagen eg fyrst tala til deg, frå den tidi Josias rådde, og alt til denne dag!
3  Kann henda Judas hus vil merkja seg all den ulukka som eg tenkjer å gjera dei, so dei kann venda um, kvar og ein frå sin vonde veg, og eg kann få tilgjeva dei deira misgjerning og synd.
4  Då kalla Jeremias til seg Baruk, Nerijason, og Baruk skreiv i ein bokrull etter Jeremias' munn alle dei ord som Herren hadde tala til han:
5  Og Jeremias tala til Baruk og sa: Eg sjølv er meinka, eg kann ikkje koma i Herrens hus.
6  Men gakk du dit og les or rullen som du hev skrive etter min munn, Herrens ord for folket i Herrens hus ein fastedag! Du skal lesa henne for heile Juda og, dei som kjem frå byane sine.
7  Kann henda dei kunde leggja si audmjuke bøn fram for Herrens åsyn og venda um, kvar og ein frå sin vonde veg; for stor er den vreiden og harmen som Herren hev truga dette folket med.
8  Og Baruk Nerijason gjorde plent so som profeten Jeremias hadde bede han, og las Herrens ord or boki i Herrens hus.
9  For i det femte året av Jojakim Josiassons kongedøme i Juda, i niande månaden, lyste dei på at alt folket i Jerusalem og alt folket som var kome frå Juda-byane til Jerusalem, skulde fasta for Herrens åsyn.
10  Då las Baruk upp or boki Jeremias' ord i Herrens hus, i koven åt Gemarja Safansson, riksskrivaren, i øvre fyregarden, attmed inngangen til den nye porten i Herrens hus, medan alt folket høyrde på.
11  Då Mikaja, son åt Gemarja Safansson, høyrde at alle Herrens ord vart upplesne or boki,
12  gjekk han ned i kongsgarden, inn i riksskrivar-koven, og der fann han alle hovdingane sitjande: riksskrivaren Elisama og Delaja Sjemajason og Elnatan Akborsson og Gemarja Safansson og Sedekias Hananjason, og alle hine hovdingane.
13  Og Mika sa ifrå um alle dei ordi han hadde høyrt då Baruk las upp or boki for folket.
14  Då sende alle hovdingane Jehudi, son åt Netanja, son åt Selemja Kusison, til Baruk og sa: Tak med deg rullen som du las upp for folket, og kom hit! Og Baruk Nerijason tok rullen med seg og kom til dei.
15  Dei sa til han: Set deg og les han for oss! Og Baruk las for dei.
16  Men då dei hadde høyrt alle ordi, såg dei forfærde på kvarandre og sa til Baruk: Me lyt segja frå til kongen um alt dette.
17  So spurde dei Baruk: Seg oss korleis du skreiv alle desse ordi etter hans munn!
18  Baruk svara: Med sin munn sa han meg alle desse ordi fyre, og eg skreiv dei i boki med blekk.
19  Då sa hovdingane til Baruk: Gakk og gøym dykk, du og Jeremias, og lat ingen vita kvar de er!
20  So gjekk dei inn til kongen i fyregarden, men rullen la dei ned i koven åt riksskrivaren Elisama; og dei fortalde alt dette til kongen.
21  Då sende kongen Jehudi av stad etter rullen, og han henta han frå koven åt riksskrivaren Elisama. Sidan las Jehudi han upp for kongen og alle hovdingane som stod hjå kongen.
22  Kongen sat i vinterhalli - det var i den niande månaden - og det brann eld i ei glodpanna framfor han,
23  og då Jehudi hadde lese tri eller fire teigar, skar kongen rullen sund med ein pennekniv og kasta han på elden i glodpanna, til heile rullen var uppbrend i elden der i glodpanna.
24  Og dei reddast ikkje og reiv ikkje sund klædi sine, korkje kongen eller nokon av tenarane hans som høyrde desse ordi,
25  og endå Elnatan og Delaja og Gemarja naudbad kongen at han ikkje måtte brenna upp rullen, høyrde han ikkje på dei.
26  So bad kongen Jerahme'el, kongssonen, og Seraja, Asrielsson og Selemja Abde'elsson å taka skrivaren Baruk og profeten Jeremias; men Herren løynde dei.
27  Då kom Herrens ord til Jeremias, etter kongen hadde brent upp rullen med dei ordi som Baruk hadde skrive etter Jeremias' munn:
28  Tak deg ein annan rull og skriv i han alle dei ordi som stod i den fyrre rullen, den som Jojakim, Juda-kongen, brende upp!
29  Og um Jojakim, Juda-kongen, skal du segja: So segjer Herren: Du brende denne rullen og sa: Kvi skreiv du so i han: Babel-kongen skal koma og øydeleggja dette landet og rydja ut or det folk og fe?
30  Difor segjer Herren so um Jojakim, Juda-kongen: Han skal ingen ætting hava som kann sitja på Davids kongsstol, og liket hans skal liggja burtslengt i heten um dagen og i kulden um natti.
31  Og eg vil heimsøkja han og ætti hans og tenarane hans for deira misgjerning, og eg vil lata koma yver dei og yver Jerusalems-buane og Juda-mennene all den ulukka som eg hev varsla dei um utan at dei vilde høyra.
32  Då tok Jeremias ein annan rull og gav han til skrivaren Baruk Nerijason, og han skreiv i han etter Jeremias' munn alle ordi i den boki som Jojakim, Juda-kongen, hadde brent upp i elden, og til dei vart det endå lagt mykje av same slaget.
 
 
# Profeten Jeremia 37
1  Sedekias Josiasson vart konge etter Konja* Jojakimsson; for Nebukadnesar, Babel-kongen, hadde sett han til konge i Juda-landet.
2  Men korkje han eller tenarane hans eller landslyden høyrde på Herrens ord, som han tala ved profeten Jeremias.
3  Og kong Sedekias sende Jehukal Selemjason og presten Sefanja Ma'asejason til profeten Jeremias med den helsingi: Bed for oss til Herren vår Gud!
4  Jeremias gjekk den-tid ut og inn millom folket; dei hadde endå ikkje sett han i fengsel.
5  Og heren åt Farao var då faren ut frå Egyptar-land, og då kaldearane, som kringsette Jerusalem, spurde det, for dei burt frå Jerusalem.
6  Då kom Herrens ord til profeten Jeremias, og det lydde so:
7  So segjer Herren, Israels Gud: So skal de segja til Juda-kongen, som sende dykk av stad til å spyrja meg: Sjå, Farao-heren, som er faren ut til å hjelpa dykk, kjem til å snu um att til landet sitt, til Egyptar-land,
8  og kaldearane skal koma att og strida mot denne byen, og dei skal taka han og brenna han upp.
9  So segjer Herren: Dåra ikkje dykk sjølve med di de segjer: Kaldearane fer no burt frå oss for ollo! For dei fer ikkje burt.
10  Um de so slo heile kaldearheren som strider mot dykk, og det berre var att hjå dei nokre særde menner, so skulde dei risa upp i kvar si tjeldbu og brenna upp denne byen.
11  Då kaldearheren hadde fare burt frå Jerusalem for Farao-heren skuld,
12  gjekk Jeremias ut or Jerusalem midt ibland folket og vilde fara til Benjamins-landet og henta arveluten sin derifrå.
13  Men då han kom til Benjamins-porten, so stod der ein hovding for vakti; han heitte Jerija og var son åt Selemja Hananjason. Han treiv i profeten Jeremias og sa: Du vil laupa burt til kaldearane.
14  Då sa Jeremias: Det er lygn! eg vil ikkje laupa burt til kaldearane! Men Jerija høyrde ikkje på han, og Jerija treiv i Jeremias og for med han til hovdingane.
15  Hovdingane harmast på Jeremias og slo han. So sette dei han i fangehuset, i huset åt riksskrivaren Jonatan; for det hadde dei gjort til fengsel.
16  Då Jeremias var komen i fangeholet, i kjellaren, og hadde sete der i mange dagar,
17  sende kong Sedekias bod og let henta han, og kongen spurde han i huset sitt i løynd og sa: Hev det kome noko ord frå Herren? Jeremias svara: Ja. Og so sa han: Du skal verta gjeven i hendene på Babel-kongen.
18  Då sa Jeremias til kong Sedekias: Kva hev eg synda mot deg og mot tenarane dine og mot dette folket, sidan de hev sett meg i fengsel?
19  Og kvar er no profetane dykkar, som spådde åt dykk og sa: Babel-kongen skal ikkje koma yver dykk og yver dette landet?
20  Og høyr no, herre konge! Å, lat mi audmjuke bøn koma fram for di åsyn og send meg ikkje attende til huset åt riksskrivaren Jonatan, so eg ikkje skal døy der!
21  Sedekias gav då påbod, og so sette dei Jeremias i varveitsla i vaktgarden og gav han ein brødleiv um dagen frå Bakargata, til alt brødet i byen var uppete. Og Jeremias vart sitjande i vaktgarden.
 
 
# Profeten Jeremia 38
1  Men Sefatja Mattansson og Gedalja Pashursson og Jukal Selemjason og Pashur Malkiason høyrde dei ordi som Jeremias tala til alt folket:
2  So segjer Herren: Den som vert verande i denne byen, skal døy for sverd og av svolt og i sott; men den som gjeng ut til kaldearane, skal få leva, han skal få sitt liv til herfang og leva.
3  So segjer Herren: Denne byen skal visseleg verta gjeven i hendene på heren åt Babel-kongen, og han skal taka han.
4  Då sa hovdingane til kongen: Lat dei drepa denne mannen, etter di han gjer folket modlaust, både hermennene som er att i denne byen, og alt hitt folket, med di han talar slike ord til dei! For denne mannen vil ikkje dette folket vel, men vondt.
5  Då sa kong Sedekias: Sjå, han er i dykkar hand; for kongen maktast ikkje noko imot dykk.
6  Då tok dei Jeremias og kasta han i brunnen til kongssonen Malkia, den som var i vaktgarden; dei firte Jeremias ned med tog. Det var ikkje vatn i brunnen, men dy, og Jeremias sokk ned i dyet.
7  Men etiopen Ebed-Melek, ein gjelding som tente i kongsgarden, frette at dei hadde kasta Jeremias i brunnen - Kongen sat då i Benjamins-porten.
8  So gjekk Ebed-Melek ut or kongsgarden og tala til kongen og sa:
9  Herre konge! Ille hev desse mennene gjort i all si åtferd mot profeten Jeremias; dei hev kasta han i brunnen, og han døyr av svolt der han er, for det finst ikkje meir brød i byen.
10  Då sa kongen til Ebed-Melek etiopen: Tak med deg herifrå tretti mann og drag profeten Jeremias upp or brunnen fyrr han døyr!
11  Og Ebed-Melek tok mennene med seg og gjekk inn i kongsgarden, ned i romet under skattkammeret, og tok der fillor av sundrivne og utslitne klæde og fira dei med tog ned i brunnen til Jeremias.
12  Og Ebed-Melek, etiopen, sa til Jeremias: Legg fillone av dei sundrivne og utslitne klædi under armane dine, under togi! Og Jeremias gjorde so.
13  So drog dei Jeremias upp med togi og fekk han upp or brunnen; og Jeremias vart sitjande i vaktgarden.
14  Sidan sende kong Sedekias bod og let henta profeten Jeremias til seg i den tridje inngangen til Herrens hus. Og kongen sa til Jeremias: Eg vil spyrja deg um noko; løyn ikkje noko for meg!
15  Jeremias svara: Um eg segjer deg det, vil du då ikkje drepa meg? Og um eg gjev deg ei råd, so lyder du ikkje på meg.
16  Då gjorde kong Sedekias eiden sin til Jeremias i dulsmål og sa: So visst som Herren lever, han som hev gjeve oss dette vårt liv, vil eg ikkje drepa deg og ikkje gjeva deg i hendene på desse mennene som stend deg etter livet.
17  Då sa Jeremias til Sedekias: So segjer Herren, allhers Gud, Israels Gud: Gjeng du ut til hovdingane åt Babel-kongen, skal du få leva, og denne byen skal ikkje verta uppbrend, men du skal få leva, du og ditt hus.
18  Men gjeng du ikkje ut til hovdingane åt Babel-kongen, so skal denne byen verta gjeven i hendene på kaldearane, og dei skal brenna han upp, og du sjølv skal ikkje koma deg undan deira hender.
19  Kong Sedekias svara: Eg er redd dei jødane som hev gjenge yver til kaldearane, at eg kunde verta gjeven i deira hender, og at dei skulde fara stygt åt med meg.
20  Men Jeremias sa: Du skal ikkje verta gjeven til dei; høyr berre på Herrens røyst i det som eg talar til deg, so skal det ganga deg vel, og du fær leva!
21  Men dreg du deg undan og ikkje gjeng ut, då er dette det ordet Herren hev synt meg:
22  Sjå, alle kvinnone som er att i Juda-kongens hus, skal verta førde ut til hovdingane åt Babel-kongen, og dei skal segja til deg: Dine gode vener hev lokka deg og vunne på deg; då føtene dine sokk ned i dya, drog dei seg undan.
23  Og alle konone dine og borni dine skal dei leida ut til kaldearane, og du sjølv skal ikkje sleppa undan deira hender, men Babel-kongen skal taka deg med si hand, og for di skuld skal denne byen verta uppbrend.
24  Då sa Sedekias til Jeremias: Lat ingen få vita um denne samtalen, elles vert det din bane!
25  Og fær hovdingane høyra at eg hev tala med deg, og dei so kjem til deg og segjer: Lat oss få vita kva du hev sagt til kongen! Løyn det ikkje for oss, elles drep me deg! Kva hev kongen sagt til deg?
26  då skal du segja til dei: Eg bar mi audmjuke bøn fram for kongens åsyn; eg bad at han ikkje måtte senda meg attende til Jonatans hus til å døy der.
27  Og då alle hovdingane kom til Jeremias og spurde han, svara han dei heiltupp so som kongen hadde sagt. Då tagde dei og let han vera i fred; for saki hadde ikkje vorte kjend.
28  Og Jeremias sat i vaktgarden alt til den dagen då Jerusalem vart teke.
 
 
# Profeten Jeremia 39
1  Då Jerusalem var teke - i det niande året av Sedekias' kongedøme i Juda, i tiande månaden, kom Nebukadnesar, Babel-kongen, til Jerusalem med heile heren sin og kringsette byen;
2  i det ellevte styringsåret åt Sedekias, den niande dagen i fjorde månaden, braut dei inn i byen -
3  då kom alle stormennene åt Babel-kongen og sette seg i Midporten: Nergal-Sareser, Samgar-Nebu, Sarsekim, den øvste hirdmannen, Nergal-Sareser, den øvste av vismennene, og alle dei andre stormennene hjå Babel-kongen.
4  Men då Sedekias, Juda-kongen, og alt stridsfolket såg dei, rømde dei og for um natti ut or byen på vegen til kongshagen gjenom porten millom båe murane, og kongen tok vegen til moane.
5  Men kaldearheren sette etter dei og nådde Sedekias att på Jeriko-moane, og dei tok han og førde han upp til Ribla i Hamat-landet, der Nebukadnesar, Babel-kongen, var, og han sa domen yver han.
6  Babel-kongen drap sønene åt Sedekias i Ribla for augo hans; sameleis drap Babel-kongen alle stormennene i Juda.
7  Sedekias let han blinda og binda med tvo koparlekkjor; han skulde førast til Babel.
8  Kongsgarden og husi som høyrde folket til, sette kaldearane eld på, og murane kring Jerusalem reiv dei ned.
9  Resten av folket, dei som var att i byen, og dei som var falne ifrå og hadde gjenge yver til han, og resten av folket, dei som var att, dei førde Nebusaradan, hovdingen for livvakti, til Babel.
10  Berre noko ålmugefolk, som inkje åtte, let Nebusaradan, hovdingen for livvakti, vera att i Juda-landet, og samstundes gav han dei vinhagar og åkrar.
11  Nebukadnesar, Babel-kongen, gav Nebusaradan, hovdingen for livvakti, påbod um Jeremias og sa:
12  Tak han og sjå til med han, og gjer han ikkje noko vondt! Gjer med han so som han sjølv segjer til deg!
13  Då sende Nebusaradan, hovdingen for livvakti, og Nebusasban, den øvste hirdmannen, og Nergal-Sareser, den øvste av vismennene, og alle stormennene åt Babel-kongen,
14  dei sende bod og let henta Jeremias frå vaktgarden, og dei gav han til Gedalja, son åt Akikam Safansson, so han skulde taka han med seg heim; soleis vart han då buande der hjå folket.
15  Men til Jeremias hadde Herrens ord kome medan han sat innestengd i vaktgarden, og det lydde so:
16  Gakk og seg til Ebed-Melek, etiopen: So segjer Herren, allhers Gud, Israels Gud: Sjå, eg let koma yver denne byen det eg hev varsla, til ulukka og ikkje til lukka, og det skal henda for augo dine den dagen.
17  Men deg vil eg berga den dagen, segjer Herren, og du skal ikkje verta gjeven i hendene på dei mennene som du reddast.
18  For eg vil lata deg sleppa undan, og du skal ikkje falla for sverd, men få ditt liv til herfang, av di du leit på meg, segjer Herren.
 
 
# Profeten Jeremia 40
1  Dette er det ordet som kom til Jeremias frå Herren etter at Nebusaradan, hovdingen yver livvakti, hadde slept han laus frå Rama - han henta han medan han var bunden med lekkjor i lag med alle fangane frå Jerusalem og Juda som vart burtførde til Babel.
2  Hovdingen for livvakti henta Jeremias og sa til han: Herren din Gud hev varsla denne ulukka yver denne staden.
3  Og Herren let det koma og gjorde som han hadde varsla; for de hadde synda mot Herren og ikkje lydt røysti hans, og so råka dette dykk.
4  Og sjå, no hev eg løyst lekkjone av hendene dine i dag. Um du so synest, kann du vera med meg til Babel, so skal eg sjå til med deg. Men er du ikkje huga på å vera med meg til Babel, so lat vera. Sjå, du hev heile landet fyre deg; kvar du synest godt og rett å ganga, dit kann du ganga.
5  Men då han endå ikkje snudde seg til nokon kant, sa han: So far attende til Gedalja, son åt Akikam Safansson, som Babel-kongen hev sett yver Juda-byane, og ver hjå han i lag med folket, eller gakk kvar du synest det er rett å ganga! Og hovdingen for livvakti gav han nistemat og gåvor og let han fara.
6  Og Jeremias for til Gedalja Akikamsson i Mispa og var hjå han i lag med det folket som var att i landet.
7  Då so alle herhovdingane, som var ute i bygdene, dei og mennene deira, spurde at Babel-kongen hadde sett Gedalja Akikamsson til å styra landet og gjeve han tilsynet med menner og kvinnor og born og dei av ålmugen i landet som ikkje var burtførde til Babel,
8  so kom dei til Gedalja i Mispa, både Ismael Netanjason og Johanan og Jonatan, sønene til Kareah, og Seraja Tanhumetsson og sønene åt Ofai frå Netofa og Jesanja, ma'akatitsonen, og mennene deira med dei.
9  Og Gedalja, son åt Akikam Safansson, gjorde dei og mennene deira eiden sin og sa: Ver ikkje redde å tena kaldearane! Ver i landet og ten Babel-kongen, so skal det ganga dykk vel!
10  Sjå, eg vert buande i Mispa, so eg kann taka imot dei kaldearar som kjem til oss, men de lyt samla vin og frukt og olje og leggja det i kjeraldi dykkar, og de lyt vera i byane dykkar, som de hev teke til eiga.
11  Alle jødane som var i Moab og hjå Ammons-borni og i Edom, og dei som var i alle andre land, frette og at Babel-kongen hadde late nokre av jødane vera att i Juda, og at han hadde sett Gedalja son åt Akikam Safansson, yver dei.
12  Alle dei jødane for då heim att frå alle stadene som dei var drivne burt til, og kom til Juda-landet, til Gedalja i Mispa, og dei samla vin og frukt i store mengder.
13  Men Johanan Kareahsson og alle herhovdingane, som var ute i bygdene, kom til Gedalja i Mispa
14  og sa til han: Veit du at Ba'alis, kongen yver Ammons-borni, hev sendt Ismael Netanjason til å slå deg i hel? Men Gedalja Akikamsson trudde dei ikkje.
15  Då sa Johanan Kareahsson i løynd til Gedalja i Mispa: Lat meg ganga og drepa Ismael Netanjason! Ingen skal få vita det. Kvifor skal han slå deg i hel, og heile Juda, som hev samla seg um deg, vert spreidt, og leivningen av Juda verta tynt?
16  Men Gedalja Akikamsson sa til Johanan Kareahsson: Gjer ikkje det! For det er lygn det du segjer um Ismael.
 
 
# Profeten Jeremia 41
1  Men i den sjuande månaden kom Ismael son åt Netanja Elisamason, ein mann av kongsætti, ein av stormennene åt kongen, og ti menner med han til Gedalja Akikamsson i Mispa, og dei fekk seg mat saman der i Mispa.
2  Då stod Ismael Netanjason upp, og dei ti mennene som var med han, og dei slo Gedalja, son åt Akikam Safansson, i hel med sverd - han drap han som Babel-kongen hadde sett til å styra landet.
3  Ismael slo og i hel alle dei jødane som var hjå Gedalja i Mispa, og dei kaldearane som fanst der, stridsmennene.
4  Andre dagen etter han hadde drepe Gedalja, og fyrr nokon visste det endå,
5  kom det menner frå Sikem, frå Silo og Samaria, åtte i alt, med avraka skjegg og sundrivne klæde og med merke rispa i holdet*, og dei hadde med seg matoffer og røykjelse til å bera fram i Herrens hus.
6  Og Ismael Netanjason gjekk ut imot dei frå Mispa, og han gjekk og gret. Då han møtte dei, sa han til dei: Kom med til Gedalja Akikamsson!
7  Men då dei var komne inn i byen, tok Ismael Netanjason og dei mennene som var med han, og drap dei og kasta dei i brunnen*.
8  Men millom dei var det ti menner som sa til Ismael: Drep oss ikkje! For me hev forråd gøymde ute på marki: kveite og bygg og olje og honning. Då let han dei vera og drap dei ikkje saman med brørne deira.
9  Brunnen som Ismael kasta liki i av alle dei menner som han hadde drepe umfram Gedalja, var den same som kong Asa hadde laga då han hadde ufred med Baesa, Israels-kongen; den fyllte Ismael Netanjason med drepne menner.
10  So førde Ismael burt heile leivningen av folket i Mispa, kongsdøtterne og alt folket som var att i Mispa, og som Nebusaradan, hovdingen for livvakti, hadde sett Gedalja Akikamsson yver - dei førde Ismael Netanjason burt fangar og gav seg på vegen, vilde fara yver til Ammons-borni.
11  Men då Johanan Kareahsson og alle herhovdingane som var med han, høyrde um alle dei illverki som Ismael Netanjason hadde gjort,
12  tok dei alle mennene sine og drog av stad og vilde strida mot Ismael Netanjason, og dei fann han attmed det store vatnet* i Gibeon.
13  Då alt folket som var med Ismael, såg Johanan Kareahsson og alle herhovdingane som var med han, vart dei glade;
14  og alt folket som Ismael hadde ført fangar frå Mispa, snudde og gjekk attende til Johanan Kareahsson.
15  Men Ismael Netanjason slapp undan frå Johanan med åtte mann og for til Ammons-borni.
16  Johanan Kareahsson og alle herhovdingane som var med han, tok då med seg alle som var att av folket, dei frå Mispa som han hadde vunne att frå Ismael Netanjason, etter Ismael hadde drepe Gedalja Akikamsson, både stridsmenner og kvinnor og born og hirdmenner, som han hadde ført attende frå Gibeon.
17  Dei drog av stad, men stana i Kimham-herbyrget attmed Betlehem og vilde sidan halda fram med ferdi til Egyptar-land
18  - for kaldearane skuld; for dei var redde dei, av di Ismael Netanjason hadde drepe Gedalja Akikamsson som Babel-kongen hadde sett til å styra i landet.
 
 
# Profeten Jeremia 42
1  Då kom alle herhovdingane, både Johanan Kareahsson og Jesanja Hosajason, og alt folket, både små og store,
2  og sa til profeten Jeremias: Lat oss få bera fram vår audmjuke bøn for deg og bed for oss til Herren din Gud for heile denne leivningen av folket - for berre nokre få er me att av mange, so som du sjølv ser oss her -
3  at Herren din Gud vil kunngjera for oss kva veg me skal ganga, og kva me skal gjera.
4  Profeten Jeremias sa til dei: Ja vel, eg skal beda til Herren dykkar Gud, so som de segjer, og alt det Herren svarar dykk, det skal eg segja dykk; eg skal ikkje halda eit einaste ord løynt for dykk.
5  Då sa dei til Jeremias: Herren vere eit sant og trufast vitne mot oss, um me ikkje gjer etter kvart det ordet som Herren din Gud sender deg med til oss.
6  Anten det er godt eller vondt, vil me lyda røysti åt Herren vår Gud, som me sender deg til, so det må ganga oss vel når me lyder røysti åt Herren vår Gud.
7  Ti dagar etter kom Herrens ord til Jeremias.
8  Då kalla han til seg Johanan Kareahsson og alle herhovdingane som var med han, og alt folket, både små og store,
9  og sa til dei: So segjer Herren, Israels Gud, som de sende meg til, so eg skulde bera fram dykkar audmjuke bøn for hans åsyn:
10  Vert de buande her i landet, so vil eg byggja dykk upp og ikkje riva dykk ned, planta dykk og ikkje rykkja dykk upp; for eg angrar det vonde som eg hev gjort dykk.
11  Ottast ikkje Babel-kongen, som de no ottast, ottast ikkje han, segjer Herren; for eg er med dykk og vil frelsa dykk og berga dykk or hans hand.
12  Og eg vil lata dykk få miskunn, so han gjer sælebot på dykk og let dykk fara heim att til landet dykkar.
13  Men segjer de: Me vil ikkje vera her i landet, lyder de ikkje røysti åt Herren dykkar Gud,
14  men segjer: Nei, me vil fara til Egyptar-landet, so me kann sleppa å sjå ufred og høyra lurljom og hungra etter brød, og der vil me bu,
15  so høyr no difor Herrens ord, de som er att av Juda: So segjer Herren, allhers Gud, Israels Gud: Set de dykk fyre at de vil fara til Egyptar-land, og fer de dit og vil bu der,
16  då skal sverdet som de ottast, nå dykk der i Egyptar-landet, og svolten som de no reddast, skal elta dykk der i Egyptar-land, og der skal de døy.
17  Og alle dei menner som hev sett seg fyre å fara til Egyptar-land og bu der, dei skal døy for sverd, av svolt og i sott, og ingen av dei skal verta att og sleppa frå den ulukka som eg let koma yver dei.
18  For so segjer Herren, allhers Gud, Israels Gud: Som min vreide og harm vart utrend yver Jerusalems-buane, so skal min harm og verta utrend yver dykk når de kjem til Egyptar-land, og de skal verta til ein eid og til ei skræma og ei forbanning og til hæding, og de skal aldri meir sjå denne staden.
19  Herren hev tala til dykk, de som er att i Juda: Far ikkje til Egyptar-land! Vita skal de at eg hev vara dykk i dag.
20  For de fer vilt og spiller livet; de sende meg då sjølve til Herren dykkar Gud og sa: Bed for oss til Herren vår Gud og kunngjer oss alt det som Herren vår Gud segjer, so vil me gjera det.
21  No hev eg kunngjort dykk det i dag; men de hev ikkje lydt på røysti åt Herren dykkar ord, og på alt det som han sende meg med til dykk.
22  So skal de no vita at de lyt døy for sverd, av svolt og i sott på den staden som de stundar etter å koma til so de kunde bu der.
 
 
# Profeten Jeremia 43
1  Men då Jeremias var ferdig med å tala til alt folket alle Herrens, deira Guds ord, som Herren deira Gud hadde sendt han med til dei - alle desse ordi,
2  då sa Asarja Hosajason og Johanan Kareahsson og alle dei ovmodige mennene, dei sa til Jeremias: Det er lygn det du segjer: Herren vår Gud hev ikkje sendt deg og sagt: De skal ikkje fara til Egyptar-land og bu der.
3  Men Baruk Nerijason eggjar deg upp imot oss, so me skal verta gjevne i hendene på kaldearane, og dei skal drepa oss eller føra oss burt til Babel.
4  Og Johanan Kareahsson og alle herhovdingane og alt folket vilde ikkje høyra på Herrens røyst og vera i Juda-landet.
5  Men Johanan Kareahsson og alle herhovdingane tok alle som var att av Juda, dei som var komne heim att frå alle heidningefolki som dei hadde vore burtdrivne til, og vilde bu i Juda-landet,
6  mennene og kvinnone og småborni og kongsdøtterne og kvart eit liv som Nebusaradan, hovdingen for livvakti, hadde late vera att hjå Gedalja, son åt Akikam Safansson, og like eins profeten Jeremias og Baruk Nerijason,
7  og for til Egyptar-landet, for dei høyrde ikkje på Herrens røyst; og so kom dei fram til Tahpanhes.
8  Og Herrens ord kom til Jeremias i Tahpanhes; det lydde so:
9  Tak deg nokre store steinar i handi og gøym dei i leiret attmed tiglomnen som stend ved inngangen til huset åt Farao i Tahpanhes, og lat nokre menner frå Juda sjå på det!
10  Seg so til dei: So segjer Herren, allhers Gud, Israels Gud: Sjå eg sender bod og hentar min tenar Nebukadnesar, Babel-kongen, og set kongsstolen hans uppå desse steinane som eg hev gøymt, og han skal breida sitt drustelege teppe utyver dei.
11  Og han skal koma og slå Egyptar-landet; den som er etla åt dauden, lyt døy, og den som er etla til fange, vert fange, og den som er etla åt sverdet, lyt falla for sverd.
12  Og eg vil setja eld på gudetempli i Egyptar-land, og han skal brenna dei upp og føra gudane burt; han skal sveipa Egyptar-landet um seg, liksom hyrdingen sveiper kappa si um seg, og sidan skal han fara derifrå i fred.
13  Og han skal krasa steinsulone i Bet-Semes* i Egyptar-landet, og templi i Egyptar-land skal han brenna upp.
 
 
# Profeten Jeremia 44
1  Dette er det ordet som kom til Jeremias um alle dei jødane som budde i Egyptar-landet, dei som budde i Migdol og i Tahpanhes og i Memfis og i Patros-landet:
2  So segjer Herren, allhers Gud, Israels Gud: De hev set all den ulukka som eg hev late koma yver Jerusalem og yver alle Juda-byane - og sjå, no er dei ei audn, og ingen bur i dei -
3  for det vonde som dei gjorde, so dei harma meg, med di dei gjekk og brende røykjelse og tente andre gudar, som dei ikkje kjende, korkje dei eller de eller federne dykkar.
4  Og eg sende til dykk alle tenarane mine, profetane, både jamt og samt, og sa: Far ikkje med denne styggedomen som eg hatar!
5  Men dei høyrde ikkje og la ikkje øyra til, so dei vende um frå vondskapen sin og heldt upp med å brenna røykjelse for andre gudar.
6  Då vart min harm og min vreide utrend, og han brann i Juda-byane og på Jerusalems-gatone, so dei vart til ei audn, til ei øydemark, so som dei er den dag i dag.
7  Og no segjer Herren, allhers Gud, Israels Gud, so: Kvifor gjer de so stort eit tjon på dykk sjølve, so mann og kvinna, barn og sogbarn vert utrudde for dykk or Juda, so de ikkje vert leivt nokon rest åt dykk,
8  og harmar meg med dei verk dykkar hender gjer, med di de brenner røykjelse for andre gudar i Egyptar-landet, som de er komne til og vil bu i - so dei* skal verta utrudde for dykk, og de verta til ei forbanning og til hæding millom alle folkeslag på jordi?
9  Hev de gløymt det vonde som federne dykkar gjorde, og det vonde som kongane i Juda gjorde, og det vonde som kvinnone der gjorde, og det vonde som de sjølve og kvinnone dykkar gjorde i Juda-landet og på Jerusalems-gatone?
10  Endå hev dei ikkje audmykt seg, og dei ottast ikkje og lever ikkje etter mi lov og mine bod, som eg hev lagt fram for dykk og federne dykkar.
11  Difor segjer Herren, allhers Gud, Israels Gud, so: Sjå, eg snur andletet mot dykk til ulukka, og eg vil rydja ut heile Juda.
12  Og eg vil taka dei som er att av Juda, dei som sette seg fyre at dei vilde fara til Egyptar-landet og bu der, og dei skal alle setja til, i Egyptar-landet skal dei falla; for sverd og av svolt skal dei setja til; både små og store skal døy for sverd og av svolt, og dei skal verta til ein eid, til ei skræma og ei forbanning og til hæding.
13  Og eg vil heimsøkja dei som bur i Egyptar-landet, som eg heimsøkte Jerusalem, med sverd og svolt og sott.
14  Og av dei som er att av Juda, av dei som er komne og vil bu der i Egyptar-landet, skal ingen sleppa undan og verta att, so han kjem heim att til Juda-landet, som dei stundar etter å koma attende til so dei kann bu der; for ingen skal koma dit att so nær som nokre få undanslopne.
15  Då svara dei Jeremias alle dei menner som visste at konone deira brende røykjelse for andre gudar, og alle kvinnone som stod der i ein stor hop, og alt folket som budde i Egyptar-landet, i Patros, og sa:
16  Me vil ikkje lyda på deg i det som du hev tala til oss i Herrens namn,
17  men me vil gjera alt det som me hev lova med vår munn; me vil brenna røykjelse for himmeldronningi og renna ut drykkoffer for henne, so som me fyrr hev gjort, me og federne våre, kongane våre og hovdingane våre, i Juda-byane og på Jerusalems-gatone. Då hadde me nøgdi av brød og det gjekk oss vel og ingi ulukka kom yver oss.
18  Men sidan me heldt upp med å brenna røykjelse for himmeldronningi og renna ut drykkoffer for henne, hev det skorta oss på alt, og med sverd og svolt er me tynte.
19  Og når me brende røykjelse for himmeldronningi og rende ut drykkoffer for henne, tru det då var mennene våre uviljande at me laga kakor åt henne og dyrka henne og rende ut drykkoffer for henne?
20  Då sa Jeremias til alt folket, til mennene og til kvinnone og til alt folket som svara han:
21  De at de hev brent røykjelse i Juda-byane og på Jerusalems-gatone, de og federne dykkar, kongane dykkar og hovdingane dykkar og landslyden, tru Herren ikkje hev kome det i hug og tenkt på det?
22  Og Herren kunde ikkje lenger tola det for den vonde åtferdi dykkar, for dei avstyggelege ting som de gjorde; so vart landet dykkar ei audn og ei øydemark og til ei forbanning, so ingen bur der, so som det er den dag i dag.
23  For di de brende røykjelse og synda mot Herren og ikkje høyrde på Herrens røyst og ikkje levde etter hans lov og bod og vitnemål, difor kom denne ulukka yver dykk, so som me ser det i dag.
24  Og Jeremias sa til alt folket og til alle kvinnone: Høyr Herrens ord, alle de av Juda som er i Egyptar-landet!
25  So segjer Herren, allhers Gud, Israels Gud: De og kvinnone dykkar tala med munnen dykkar og fullførde det med hendene dykkar, og de sa: Me vil halda lovnadene som me hev gjort: å brenna røykjelse til himmeldronningi og renna ut drykkoffer for henne. Ja, berre haldt lovnadene dykkar og fullfør dei!
26  Høyr difor Herrens ord, alle de av Juda som bur i Egyptar-landet: Sjå, eg hev svore ved mitt store namn, segjer Herren: Sanneleg, ikkje ein einaste Juda-mann skal taka namnet mitt på tunga si i heile Egyptar-landet, so han segjer: So visst som Herren, Israels Gud, lever!
27  Sjå, eg vaker yver dei til ulukka og ikkje til lukka, og alle Juda-menner som er i Egyptar-landet, skal verta tynte av sverd og svolt, til det er gjort ende på dei.
28  Og dei som kjem seg undan sverdet, skal fara heim att frå Egyptar-landet til Juda-landet, berre ein liten flokk og alle som er att av Juda, dei som er komne til Egyptar-landet og vil bu der, skal få vita kva ord som skal standa ved lag, mitt eller deira.
29  Og dette, segjer Herren, skal vera teiknet for dykk på at eg vil heimsøkja dykk på denne staden, so de skal få vita at mine ord um dykk skal standa ved lag til ulukka for dykk:
30  So segjer Herren: Sjå, eg gjev Farao Hofra, egyptarkongen, i fiendehender og i hendene på dei som stend han etter livet, sameleis som eg hev gjeve Sedekias, Juda-kongen i hendene på Nebukadnesar, Babel-kongen, som var fienden hans og stod han etter livet.
 
 
# Profeten Jeremia 45
1  Dette er det ordet som profeten Jeremias tala til Baruk Nerijason, då han skreiv desse ordi i ei bok etter Jeremias' munn, i det fjorde året av Jojakim Josiassons kongedøme i Juda:
2  So segjer Herren, Israels Gud, um deg, Baruk:
3  Du sa: Usæl eg! For Herren hev lagt sorg til min hugverk; eg er trøytt av sukkane mine og finn ingi kvild.
4  So skal du segja til han: So segjer Herren: Sjå, det eg hev bygt upp, det riv eg ned, og det eg hev planta, det rykkjer eg upp, og dette gjeld heile jordi.
5  Og du, du trår etter store ting? Ikkje trå etter dei! For sjå, eg let ulukka koma yver alt kjøt, segjer Herren. Men eg vil gjeva deg livet ditt til herfang alle stader der du ferdast.
 
 
# Profeten Jeremia 46
1  Dette er Herrens ord som kom til profeten Jeremias um heidningefolki.
2  Um Egyptar-land. Um heren åt Farao Neko, egyptarkongen, som stod burtmed Eufratelvi, attmed Karkemis, og som Nebukadnesar, Babel-kongen, vann yver i det fjorde året av Jojakim Josiassons kongedøme i Juda.
3  Bu skjoldane til, dei små og dei store, og gakk fram til striden!
4  Beit hestane fyre og set dykk upp, de ridarar, og fylk dykk med hjelmar på! Gjer spjoti blanke, tak brynja på!
5  Kvi ser eg dei hugbrotne hopa undan? Usiger fær deira kjempor, dei rømer og snur seg ikkje; redsla er det rundt ikring, segjer Herren.
6  Den lettføtte kann ikkje fly ifrå, og kjempa slepp ikkje undan; der nord, attmed Eufratelvi, der snåvar dei og fell.
7  Kven er det som stig upp lik Nilen med bårande vatn som i ei å?
8  Egyptar-landet stig upp lik Nilen med bårande vatn som i ei å; det segjer: Eg vil stiga upp og breida meg utyver landi, i øyde vil eg leggja byar og dei som i dei bur.
9  Renn fram, de hestar, og rusa i veg, de vogner! Kjempone skal leggja av stad, etiopar og putarar, som ber skjoldar, og menner frå Lud, som hev bogar å spenna.
10  Men det er ein dag for Herren, Israels Gud, allhers Gud, ein hemndag, til hemn yver fiendane hans, og sverdet skal eta og verta mett og drikka seg drukke av blodet deira; for ei offerslakting held Herren, Israels Gud, allhers Gud, i landet nord attmed Eufratelvi.
11  Far upp til Gilead og få deg balsam, du møy, Egyptar-lands dotter! Til fånyttes brukar du lækjeråder i mengd; det finst ikkje plåster for deg.
12  Folkeslag høyrer um skammi di, og jordi er full av dine naudrop; for den eine kjempa snåvar i hi, dei stuper båe tvo.
13  Dette er det ordet som Herren tala til profeten Jeremias um det at Nebukadnesar, Babel-kongen, skulde koma og slå Egyptar-landet:
14  Kunngjer det i Egyptar-land, lat det frettast i Migdol og lat det frettast i Memfis og Tahpanhes! Seg: Stig fram og bu deg til! For sverdet hev ete alt ikring deg.
15  Kvi er din sterke* støypt ned? Han kunde ikkje standa seg; for Herren støytte burti han.
16  Han fær mange til å snåva, ja, den eine dett uppå hin, og dei segjer: Upp og lat oss fara heim att til vårt folk og fødeland, undan det herjande sverdet!
17  Då ropar dei: Det er ute med Farao, egyptarkongen! Han let den høvelege tidi fara frå seg.
18  So visst som eg lever, segjer Kongen - Herren, allhers Gud er namnet hans -: Lik Tabor millom fjelli og lik Karmel burtmed havet skal han* koma.
19  Reid deg du til å fara i utlægd, du Egyptar-lands dotter som bur i landet! For Memfis skal verta ei audn, verta øydd, so ingen kann bu der.
20  Ei ovgild kviga er Egyptar-land - kleggen nordanfrå kjem, han kjem.
21  Dei leigde hermenner ho hev i sitt land - som gjødkalvar er dei - dei og snur og rømer alle i hop, dei kann ikkje standa seg; for ulukkedagen deira er komen yver dei, den tidi då dei vert heimsøkte.
22  Røysti hennar er liksom av skridande ormen; for med ein her fer dei* fram, og med øksar kjem dei mot henne som timberhoggarar.
23  Dei høgg ned hennar skog, segjer Herren; for han er ikkje til å finna seg fram igjenom; dei er fleire enn engsprettone, det er ikkje tal på dei.
24  Egyptar-lands dotter vert til skammar; ho vert gjevi i hendene på eit folk ifrå nord.
25  Herren, allhers Gud, Israels Gud, segjer: Sjå eg heimsøkjer Amon frå No og Farao og Egyptar-land og gudane og kongane der, både Farao og dei som lit på han,
26  og eg gjev dei i hendene på dei som stend dei etter livet, i hendene på Nebukadnesar, Babel-kongen, og i hendene på tenarane hans; men etter det skal landet byggjast i fred som i gamle dagar, segjer Herren.
27  Men ottast ikkje, du min tenar Jakob, og reddast ikkje, Israel! For sjå, eg frelser deg or burtlengste land og ætti di or deira utlægd, og Jakob skal koma heim att og leva i fred og trygd, og ingen skal skræma han.
28  Ottast ikkje, du min tenar Jakob, segjer Herren, for eg er med deg; eg vil gjera ende på alle dei folki som eg hev drive deg burt til, men deg vil eg ikkje gjera ende på; eg vil tukta deg med måte, men reint utan refsing kann eg ikkje la deg vera.
 
 
# Profeten Jeremia 47
1  Dette er Herrens ord som kom til profeten Jeremias um filistarane, fyrr Farao hertok Gasa.
2  So segjer Herren: Sjå, vatn stig upp nordantil og vert til ei elv som fløder yver, og det fløder yver landi og alt som i dei er, byane og dei som i dei bur. Menneski skrik, og alle som bur på jordi, barmar seg;
3  når det dyn av hovslagi av hans sterke hestar, når vognene hans ramlar, når hjuli hans dundrar, då ser ikkje federne seg um etter borni, so hugstolne er dei
4  for den dagen skuld som kjem og tyner alle filistarane og ryd ut for Tyrus og Sidon alle som er undankomne og kunde hjelpa; for Herren tyner filistarane, dei som att er frå Kaftor-øyi.
5  Fleinskalla hev Gasa vorte, tagna er Askalon, det som er att av låglandet deira; kor lenge vil du rispa deg i holdet?
6  Ai ei! Du Herrens sverd, kor lenge skal du hava det so annvint? Drag deg inn att i slira di, kvil deg og ver still!
7  Kor kann du halda deg i ro, når Herren hev gjeve deg påbod? Til Askalon og til havstrandi, dit hev han stemnt det.
 
 
# Profeten Jeremia 48
1  Um Moab. So segjer Herren, allhers Gud, Israels Gud: Usæla yver Nebo, for det er øydt; Kirjata'im hev vorti til skammar, det er teke; borgi hev vorte til skammar og er livskræmd.
2  Med Moabs frægd er det ute; i Hesbon legg dei upp meinråder mot det: Kom, lat oss rydja det ut, so det ikkje lenger er eit folk! Du og, Madmen, skal tagna, sverdet skal elta deg.
3  Naudrop høyrest frå Horona'im: herjing og stort tjon.
4  Moab er lagt i øyde, borni set i med klagerop.
5  For gråtande gjeng dei upp bakken til Luhut; på vegen ned til Horona'im høyrest redde klagerop yver tjonet.
6  Fly, berga livet dykkar! Vert liksom hjelpelaust folk i øydemarki.
7  Av di du leit på ditt gods og dine skattar, skal du og verta teken, og Kamos lyt fara i utlægd, hans prestar og hovdingar alle i hop.
8  Og ein tynar skal koma yver kvar ein by, og ingen skal verta spard; dalen skal ganga til grunns og slettlendet verta øydelagt, so som Herren hev sagt.
9  Gjev Moab venger, for fljugande fort lyt han fara burt, og hans byar skal verta ei audn, so ingen bur i dei.
10  Forbanna vere den som er seinfør til å gjera Herrens verk, og forbanna vere den som held sverdet sitt att frå blod!
11  Moab hev levt i fred frå sin ungdom; han hev lege still på bermen sin og er ikkje tappa frå fat til fat, og aldri hev han fare i utlægd; difor sit dåmen hans i han endå, og angen av han hev ikkje brigdast.
12  Sjå, difor skal dei dagar koma, segjer Herren, då eg sender han vintapparar, og dei skal halla på han og tøma fati og krasa krukkone hans.
13  Då skal Moab skjemmast av Kamos, liksom Israels hus skjemdest av Betel, som dei leit på.
14  Kor kann de segja: Me er kjempor og djerve hermenner?
15  Moab vert øydelagd, og dei stig upp i byane hans, og hans utvalde sveinar stig ned til å verta slakta, segjer kongen - Herren, allhers Gud, er namnet hans.
16  Moabs uferd er komi nær, og ulukka hans hev bråhast.
17  Hav medynk med han, alle de som bur kringum han, og alle de som kjenner namnet hans! Seg: Kor han hev brotna, den sterke teinen, den prydelege staven!
18  Stig ned or ditt æresæte og set deg i eit turt land, du Dibons dotter som bur i byen! For Moabs tynar stig upp imot deg, han legg borgene dine i øyde.
19  Statt attmed vegen og skygn utyver, du som bur i Aroer! Spør dei som flyr, og dei undankomne, seg: Kva er hendt?
20  Moab hev vorte til skammar, for han er krasa. Barma dykk og ropa! Kunngjer ved Arnon at Moab er øydelagd!
21  Domen er komen yver slettelandet, yver Holon og Jahsa og Mofa'at,
22  yver Dibon og Nebo og Bet-Diblata'im,
23  yver Kirjata'im og Bet-Gamul og Bet-Meon,
24  yver Kerijot og Bosra og yver alle byane i Moab-landet, fjerr og nær.
25  Avhogge er Moabs horn, og armen hans er broten, segjer Herren.
26  Gjer han drukken, for han hev ovmoda seg mot Herren! Moab skal velta seg i spya si og verta til åtløgje, han og.
27  Eller hadde du ikkje Israel til åtløgje? Eller vart han teken millom tjuvar, sidan du rister på hovudet kvar gong du talar um han?
28  Gakk ut ifrå byane og bu på fjellet, de Moabs ibuarar, og ver like duva som lagar seg reir burtanfor gjel-gapet!
29  Me hev høyrt um Moabs veldige ovmod, um hans storlæte og ovmod og byrgskap og stolte hjarta.
30  Eg kjenner, segjer Herren, hans ageløysa og hans fåfengelege kyt; fåfengd hev han fare med.
31  Difor lyt eg barma meg yver Moab, yver heile Moab lyt eg ropa; yver mennene i Kir-Heres lyt ein sukka.
32  Som Jaser græt, græt eg yver deg, du vintre frå Sibma! Kvistene dine gjekk ut yver havet, dei nådde alt til Jaserhavet; midt i fruktonni di og vinonni di søkjer ein tynar på deg.
33  Gleda og fagnad kverv or aldehagane og or Moab-landet, og vinen let eg trjota i vinpersone; ingen skal trøda vinpersa med fagnadrop; ein høyrer fagnadrop som ikkje er fagnadrop*.
34  Ein høyrer naudrop frå Hesbon og alt til El'ale, ja alt til Jahas, frå Soar til Horona'im, triærings-kviga; for jamvel Nimrim-vatni vert til øydemarker.
35  Og eg ryd ut or Moab, segjer Herren, kvar og ein som stig upp på ein haug og brenner røykjelse for gudane sine.
36  Difor klagar mitt hjarta liksom fløytor yver Moab, mitt hjarta klagar liksom fløytor yver mennene i Kir-Heres; difor gjeng det til grunns det som Moab hev drege i hop, det uppsparde godset.
37  For kvart eit hovud er fleinskalla, og alt skjegg er avraka; på alle hender er det rispa i holdet, og um lendene er sekk.
38  På alle tak i Moab og på gatone høyrest berre usælerop; for eg hev krasa Moab som eit kjerald ingen bryr seg um, segjer Herren.
39  Å, kor forferd han er, kor dei eiar seg! Sjå kor Moab snur ryggen til! Kor skjemd han er! Moab vert til åtløgje og til ei skræma for alle som bur der kringum.
40  For so segjer Herren: Sjå, han* flyg som ein ørn og breider vengene ut yver Moab.
41  Byane vert tekne, borgene storma, og kjempone i Moab vert den dagen til mods som ei kvinna i barnsnaud.
42  Moab vert øydelagd, so han ikkje lenger er eit folk, av di han hev ovmoda seg mot Herren.
43  Gru og grav og garn yver deg, du som bur i Moab, segjer Herren.
44  Den som flyr undan grui, skal falla i gravi, og den som kjem upp or gravi, skal verta fanga i garnet; for eg let eit heimsøkjings-år koma yver Moab, segjer Herren.
45  I Hesbons skugge stend maktstolne rømingar; for eld fer ut frå Hesbon og ein loge frå Sihon, og han øyder Moabs tunnvange og kruna åt ufredsætti.
46  Usæl du, Moab! Det er ute med folket åt Kamos; for sønene dine vert førde burt i fengsel og døtterne dine til å sitja fangar.
47  Men i dei siste dagar vil eg gjera ende på Moabs utlægd, segjer Herren. Her endar domen yver Moab.
 
 
# Profeten Jeremia 49
1  Um Ammons-borni. So segjer Herren: Eig Israel ingi born, eller hev han ingen erving? Kvi hev kongen deira* teke Gad til eiga, og hans folk sett seg ned i byane der?
2  Sjå, difor skal dei dagar koma, segjer Herren, då eg let herrop ljoma mot Rabba i Ammons-landet, og det skal verta til aude røysar, og døtterne* skal verta brende upp med eld, og Israel skal taka sine eigarar til eiga, segjer Herren.
3  Øya deg, Hesbon! For Ai er lagt i øyde. Ropa, de Rabba-døtter, sveip dykk i sekk, barma dykk og renn att og fram millom kviene! For kongen deira* lyt fara i utlægd, hans prestar og hovdingar alle i hop.
4  Kvi gildar du deg av dalane dine, av din grøderike dal, du fråfalne dotter, som lit på skattane dine og segjer: Kven kann gjera meg noko?
5  Sjå, eg let fælske koma yver deg, segjer Herren, Israels Gud, allhers Gud, frå alle dei som bur rundt ikring deg, og de skal verta drivne burt, kvar til din kant, og ingen skal samla i hop dei som flyr.
6  Men sidan vil eg gjera ende på utlægdi åt Ammons-borni, segjer Herren.
7  Um Edom. So segjer Herren, allhers Gud: Finst det ikkje visdom lenger i Teman? Tryt det på råder for dei vituge? Er visdomen deira spillt?
8  Fly, snu dykk! Gøym dykk djupt nede, de som bur i Dedan! For eg Esaus ulukka koma yver han, den tid då eg heimsøkjer han.
9  Um druvesankarar kjem yver deg, so leiver dei ikkje noko til ettersanking, um tjuvar kjem med natti, vil dei tyna til dei hev nok.
10  For eg klæder Esau naken, eg legg gøymslone hans i berrsyni, og vil han løyna seg, kann han ikkje; borni hans og brørne hans og grannane hans vert tynte, og det er ute med han.
11  Bry deg ikkje um dine farlause! Eg vil halda liv i dei, og enkjone dine kann lita på meg.
12  For so segjer Herren: Sjå, dei som med rette ikkje skulde ha drukke or staupet*, dei lyt drikka, og so skulde du sleppa urefst? Nei, du skal ikkje sleppa urefst, drikka skal du.
13  For eg hev svore ved meg sjølv, segjer Herren, at Bosra skal verta til ei skræma, til hæding, til ei audn og til ei forbanning, og alle byane som høyrer til, skal æveleg liggja i røysar.
14  Ei tidend hev eg høyrt frå Herren, og ein bodberar er send ut millom folkeslagi. Samla dykk og far imot det, statt upp til strid!
15  For sjå, eg gjer deg liten millom folki, vanvyrd millom menner.
16  Redsla kome yver deg! Ditt hjartans ovmod hev dåra deg, du som bur i bergklypor, du som held til uppå høgdene. Um du byggjer reiret ditt høgt som ørnen, so skal eg støypa deg ned derifrå, segjer Herren.
17  Og Edom skal verta til ei skræma; alle som fer der framum, skal reddast og spotta yver alle plagone hans.
18  Liksom då Sodoma og Gomorra og grannebyane vart lagde i røys, segjer Herren, so skal ingen mann bu der, og inkje mannsbarn halda til der.
19  Sjå, han* stig upp som ei løva or Jordans prydnad** og inn på dei sigrøne engjar; for i ein augneblink vil eg jaga Edoms-folket burt derifrå, og den som er utvald, vil eg setja yver det; for kven er min like, og kven vil stemna meg, og kven er den hyrdingen som stend seg for meg?
20  Høyr difor den rådgjerdi Herren hev teke mot Edom, og dei tankane han hev tenkt mot Teman-buane: Sanneleg, dei skal dragsa dei burt, dei små lambi; sanneleg, beitelandet deira skal taka fæla av dei.
21  Av braket av deira fall bivrar jordi; omen av naudropet høyrer ein radt til Raudehavet.
22  Sjå, lik ein ørn stig han upp og flyg fram og breider vengene ut yver Bosra, og Edom-kjempone vert den dagen til mods som ei kvinna i barnsnaud.
23  Um Damaskus. Hamat og Arpad er skjemde, for dei hev spurt ei låk tidend, dei er reint vitskræmde; i havet er uro, det kann ikkje vera stilt.
24  Damaskus er hugfalle, det snur seg og flyr, fæla hev teke det; angest og rider hev teke det liksom kvinna i barnsnaud.
25  Å, kor han er forlaten, den namnfræge byen, fagnadbyen min*!
26  Difor skal hans sveinar falla på gatone hans, og alle hermennene skal verta tynte den dagen, segjer Herren, allhers Gud.
27  Eg vil setja eld på Damaskus-muren, og han skal øyda Benhadad-slotti.
28  Um Kedar og Hasor-riki*, som Nebukadnesar, Babel-kongen, vann yver. So segjer Herren: Statt upp, far upp imot Kedar og tyn austmennene!
29  Tjeldi deira og småfeet deira skal dei taka; tjelddukane deira og all bunaden deira og kamelane deira skal dei føra burt med seg, og dei skal ropa til dei: Redsla rundt ikring!
30  Fly, røm undan mest de vinn, gøym dykk djupt nede, de Hasor-buar, segjer Herren; for Nebukadnesar, Babel-kongen, hev teke ei rådgjerd mot dykk og tenkt ut vondt imot dykk.
31  Statt upp, far upp mot eit fredleg folk, som bur trygt; dei hev korkje port eller bom, dei bur for seg sjølve.
32  Kamelane deira skal verta til ran, og den store buskapen deira til herfang, og eg vil spreida dei for alle vindar, mennene med rundklypt hår, og frå alle leider let eg ulukka koma yver dei, segjer Herren.
33  Og Hasor skal verta til sjakal-bøle, ei audn til æveleg tid; ingen mann skal bu der, og inkje mannsbarn skal halda til der.
34  Dette er Herrens ord som kom til profeten Jeremias um Elam* i den fyrste tidi Sedekias var konge i Juda:
35  So segjer Herren, allhers Gud: Sjå, eg bryt sund for Elam hans boge, det likaste våpnet deira.
36  Og eg sender mot Elam fire vindar frå dei fire himmelættene og spreider dei for alle desse vindane, og det skal ikkje finnast det folket som ikkje dei burtdrivne frå Elam skal koma til.
37  Eg vil gjera elamitane redd for fiendane sine og for dei som stend dei etter livet, og eg vil lata ulukka koma yver dei, min brennande harm, segjer Herren, og eg vil senda sverd etter dei, til eg fær gjort ende på dei.
38  Eg vil setja kongsstolen min i Elam, og eg vil rydja ut der både konge og hovdingar, segjer Herren.
39  Men i dei siste dagar vil eg gjera ende på Elams utlægd, segjer Herren.
 
 
# Profeten Jeremia 50
1  Dette er det ordet som Herren tala um Babel, um Kaldear-landet, ved profeten Jeremias.
2  Kunngjer det millom folki og lat det frettast og set upp hermerke! Lat det frettast, dyl det ikkje! Seg: Babel er teke, Bel hev vorte til skammar, Merodak er livskræmd, gudebileti hev vorte til skammar, dei ufysne avgudane er livskræmde!
3  For eit folk kjem imot det nordantil, det gjer landet der til ei øydemark, so ingen bur i det; både folk og fe er rømde burt.
4  I dei dagane og i den tidi, segjer Herren, skal Israels-borni koma, dei og Juda-borni i lag; gråtande skal dei ganga, og Herren sin Gud skal dei søkja.
5  Etter Sion skal dei der spyrja, hit er deira andlet vende: Kom og gjev dykk til Herren i ei æveleg pakt, som ikkje skal gløymast!
6  Burtkomne sauer var mitt folk, hyrdingane deira hadde ført dei på villstig, snutt dei upp i fjelli*; frå hamar til haug gjekk dei, dei gløymde sin kvilestad.
7  Alle som fann dei, åt på dei, og fiendane deira sa: Me skal ikkje bøta for det - for di dei hadde synda mot Herren, bustaden åt rettferdi, og mot voni åt federne deira, Herren.
8  Fly ut or Babel og far burt or Kaldear-landet, og gakk som bukkar fyre hjordi!
9  For sjå, eg vekkjer upp frå landet i nord ein skare av store folkeslag og let dei fara mot Babel, og dei skal fylkja seg imot det; dei skal hertaka det; pilene deira er som frå ei røynd kjempa, ingen kjem att med ugjort.
10  Og Kaldea skal verta til herfang; alle som ranar det, skal få sitt nøgje, segjer Herren.
11  Ja gled dykk berre, fagna dykk berre, de som herjar odelen min! Berre hoppa i veret som kviga når ho treskjer*, og kneggja som dei sterke hestar.
12  Mor dykkar vert ovleg til skammar, ho som fødde dykk, blygjest; sjå, den siste millom folki vert ho, ei øydemark, eit turt land og ein aud mo.
13  For Herrens vreide skuld, skal det liggja der ubygt og alt igjenom vera ei audn; alle som fer framum Babel, skal reddast og spotta yver alle plagone det hev.
14  Fylk dykk mot Babel rundt ikring, alle de bogeskyttarar! Skjot på det, spar ikkje på pilene! For mot Herren hev det synda.
15  Set i herrop mot det rundt ikring! Babel hev gjeve seg, falne er grunnvollane, nedrivne er murane; for det er Herrens hemn. Hemn dykk på det! Gjer med det like eins som det hev gjort!
16  Ryd ut or Babel både såmannen, og den som brukar sigden i skurdonni! For det herjande sverdet skal dei snu heim kvar til sitt folk og fly kvar til sitt land.
17  Ein buvill sau er Israel, løvor hev jaga han av; fyrst åt Assur-kongen på han, og no sist hev Nebukadnesar, Babel-kongen, knasa hans bein.
18  Difor segjer Herren, allhers Gud, Israels Gud, so: Sjå eg heimsøkjer Babel-kongen og landet hans, som eg heimsøkte Assur-kongen.
19  Og eg vil føra Israel attende til hans beitemarker, og han skal beita på Karmel og i Basan, og på Efra'ims-fjelli og i Gilead skal han få eta sitt nøgje.
20  I dei dagane og i den tidi, segjer Herren, skal dei leita etter Israels misgjerning, men ho skal ikkje lenger vera til, og etter Judas synder, men dei skal ikkje finnast; for eg vil tilgjeva dei som eg let vera att.
21  Far upp mot Merata'im-landet* og mot dei som bur i Pekod*! Set etter dei, øyd dei og bannstøyt dei, segjer Herren, og gjer i alle måtar som eg hev sett deg til!
22  Det er stridsgny i landet og stort tjon.
23  Kor han er broten og knasa den hamaren som slo all jordi! Kor Babel hev vorte til ei skræma millom folki!
24  Eg sette snara for deg, og du gjekk deg fast, Babel, og visste ikkje av det; du vart funne, og gripe med; for mot Herren hadde du gjeve deg i strid.
25  Herren hev late upp våpenhuset sitt og teke ut sine vreidesvåpen; for Herren, Israels Gud, allhers Gud, hev eit arbeid å gjera i Kaldear-landet.
26  Kom imot det frå alle leider! Lat upp forrådshusi, dunga i hop liksom korndungar det som finst der, og bannstøyt det! Lat ikkje noko verta leivt!
27  Drep alle uksane*, før dei ned til slakting! Usæla yver dei! For dagen deira er komen, deira heimsøkjings-tid.
28  Høyr kor dei flyr og bergar seg undan frå Babel-landet til å kunngjera i Sion hemnen frå Herren vår Gud, hemnen for templet hans!
29  Bjod skyttarane ut mot Babel, alle dei som boge kann spenna! Lægra dykk mot det rundt ikring, lat ingen koma seg undan! Lat det få lika for sine gjerningar, gjer med et heiltupp som det sjølv hev gjort! For mot Herren hev det ovmoda seg, mot Israels Heilage.
30  Difor skal dei sveinane der falla på gatone, og alle hermennene der verta tynte den dagen, segjer Herren.
31  Sjå, eg kjem yver deg, Sadon*, segjer Herren, Israels Gud, allhers Gud; for dagen din er komen, tidi då eg heimsøkjer deg.
32  Då skal Sadon snåva og falla, og ingen skal reisa det upp att; og eg vil setja eld på byane der, og han skal øyda alt kringum det.
33  So segjer Herren, allhers Gud: Trælka er både Israels-borni og Juda-borni, og alle som hertok dei, held dei faste; dei vil ikkje sleppa dei lause.
34  Utløysaren deira er sterk, Herren, allhers Gud, er namnet hans; han skal føra saki deira med fynd og roa jordi, men uroa Babel-buane.
35  Sverd yver kaldearane, segjer Herren, yver Babel-buane, yver deira hovdingar og vismenner!
36  Sverd yver juglarane*! Dei skal standa der som dårar. Sverd yver kjempone! Dei skal verta hugbrotne.
37  Sverd yver hestane og vognene deira og yver alt det framande herfolket hjå dei! Dei skal verta kvinnor. Sverd yver skattane! Dei skal verta rana.
38  Turk yver vatni deira. Dei skal turkast upp. For det er eit land med avgudsbilete, og dei ber seg som galne med dei skræmelege gudane sine.
39  Difor skal øydemarks-dyr bu der saman med ville hundar, og strussar skal og bu der; aldri meir skal det reisa seg att, og ætt etter ætt skal ingen bu der.
40  Som då Gud la Sodoma og Gomorra og grannebyane i røys, segjer Herren, so skal ingen mann bu der, og inkje mannsbarn halda til der.
41  Sjå, eit folk kjem nordanfrå, eit stort folk, og mange kongar skal standa fram frå utkanten av jordi.
42  Boge og spjot ber dei, meinharde er dei og sparer ingen; røysti deira er som havmarm, og på hestar kjem dei ridande, budde på hermanns vis, mot deg, Babel-dotter!
43  Babel-kongen hev høyrt gjetordet um dei, og hendene hans er maktstolne; angest hev teke han, rider som hjå kvinna i barnsnaud.
44  Sjå, han* stig upp som ei løva frå Jordans prydnad og inn på dei sigrøne engjar; for i ein augneblink vil eg jaga dei** burt derifrå, og den som er utvald, vil eg setja yver det; for kven er min like, og kven vil stemna meg, og kven er den hyrdingen som stend seg for meg?
45  Høyr difor den rådgjerdi Herren hev teke mot Babel, og dei tankane han hev tenkt mot Kaldearlandet: Sanneleg, dei skal dragsa dei burt, dei små lambi; sanneleg, beitemarki deira skal taka fæla av dei.
46  Av ropet: Babel er teke! bivrar jordi, og millom folki skrik dei ende yver seg.
 
 
# Profeten Jeremia 51
1  So segjer Herren: Sjå, eg vekkjer eit skadever imot Babel og imot dei som bur i Leb-Kamai*.
2  Og eg sender framande mot Babel, og dei skal dryfta det og tøma landet; for dei skal setja på det frå alle leider på ulukkedagen.
3  Mot den som spenner boge, skal bogeskyttaren spenna bogen sin, og mot den som briskar seg i brynja; spar ikkje sveinane i landet, bannstøyt heile heren der!
4  Då skal daudslegne menner falla i Kaldear-landet, og stungne menner på gatone.
5  For Israel og Juda er ikkje enkjor, gløymde av sin Gud, Herren, allhers Gud, endå landet deira er fullt av skuld mot Israels Heilage.
6  Fly ut or Babel, kvar og ein berge sitt liv, so de ikkje tynest ved Babels misgjerning! Ei hemne-tid er det for Herren; han gjev Babel lika for det som det hev gjort.
7  Babel var eit gullstaup i Herrens hand, som gjorde all jordi drukki; av vinen i det drakk folki, difor bar folki seg som galne.
8  Dåtteleg datt Babel og vart krasa; barma dykk yver det, henta balsam for pinsla det lid, kann henda det kunde verta lækt.
9  Me hev vilja lækja Babel, men det let seg ikkje lækja. Skil lag med det, so me kann fara kvar til sitt land! For domen yver det rekk upp til himmelen og når radt upp i skyene.
10  Herren hev late vår rettvise sak koma upp i ljoset; kom, lat oss fortelja i Sion Herrens, vår Guds verk!
11  Gjer pilene blanke, grip skjoldane! Herren hev vekt upp åndi åt medarkongane; for mot Babel hev han vendt sine tankar, han vil øydeleggja det; for det er Herrens hemn, hemnen for templet hans.
12  Reis hermerke mot Babel-murane, haldt sterk vakt, set ut vaktmenner, legg folk i løynlega! For Herren hev både tenkt ut og set i verk det han hev tala mot Babel-buane.
13  Du som bur attmed mykje vatn, du som er rik på skattar! Din ende er komen, målet for di vinning er fullt.
14  Herren, allhers Gud, hev svore ved seg sjølv: Endå eg hev fyllt deg med menneske som engsprettor i mengd, skal det like vel lyftast fagnadsrop yver deg.
15  Det var han som skapte jordi med si kraft, som grunnfeste jordheimen med sin visdom og spana ut himmelen med sitt vit.
16  Med sin toredun fær han vatni i himmelen til å dynja; han let eim stiga upp frå enden av jordi, sender eldingar med regn og fører vind ut or gøymslene sine.
17  Kvar ein mann stend klumsa og hev ikkje vit på det; kvar ein gullsmed lyt skjemmast av bileti sine, dei støypte bileti hans er lygn, og det er ingi ånd i dei.
18  Dei er berre fåfengd, eit verk til å hæda; den tid dei vert heimsøkte, er det ute med dei.
19  Men han som er Jakobs arvlut, er ikkje lik dei; for det er han som hev skapt alle ting og den ætt som er odelen hans; Herren, allhers Gud, er namnet hans.
20  Du* er hamaren min, stridsvåpnet mitt; med deg krasar eg folkeslag, og med deg øyder eg kongerike;
21  med deg krasar eg hest og ridar, og med deg krasar eg vogn og køyrar;
22  med deg krasar eg mann og kvinna, og med deg krasar eg gamal og ung, svein og møy;
23  med deg krasar eg hyrding og hjord, og med deg krasar eg pløgjaren og uksane hans, og med deg krasar eg jarlar og landshovdingar.
24  Men no gjev eg Babel og alle som bur i Kaldea, lika for alt vondt som dei hev gjort Sion, framfor augo dykkar, segjer Herren.
25  Sjå, eg kjem yver deg, du Tynings-fjell, segjer Herren, du som tyner all jordi, og vil retta ut handi ut imot deg og velta deg ned frå hamrane og gjera deg til eit utbrent fjell.
26  Av deg kann ein då korkje taka hyrnestein eller grunnstein. Men til ævelege audner skal du verta, segjer Herren.
27  Reis hermerke i landet, blås i lur millom folki, vig folkeslag til strid imot det, byd ut imot det kongeriki Ararat, Minni og Askenas, set inn herhovdingar imot det, før fram hestar som bustute engsprettor!
28  Vig folkeslag til strid imot det, kongane i Media, jarlane og alle landshovdingane der og heile det land han* råder yver!
29  Då dirrar jordi og bivrar; for no vert Herrens tankar mot Babel sette i verk: å gjera Babellandet til ei øydemark, so ingen bur der.
30  Kjempone i Babel hev halde upp med striden, dei sit i ro i borgene, deira kraft er kvorvi, kvinnor hev dei vorte; det er sett eld på bustadene der, bommane er sprengde.
31  Laupar løyp mot laupar og sendebod mot sendebod, med bod til Babel-kongen at byen hans er teken frå ende til annan,
32  at vadi er i fiendevald, vassdammane uppturka med eld, og hermennene forfærde.
33  For so segjer Herren, allhers Gud, Israels Gud: Babels dotter likjest ein treskjevoll når han vert tiltrakka; endå ei liti rid, so kjem skurdonni for henne.
34  Nebukadnesar, Babel-kongen, hev ete oss, hev øydt oss, hev sett oss burt som eit tomt kjerald, hev gløypt oss som ein hav-drake, hev fyllt buken min med forkunnmat; burt hev han drive oss.
35  Dei valdsverk som vart gjorde mot mitt kjøt, lat dei koma yver Babel! - so må Sion-buane segja - og mitt blod koma yver Kaldea-folket! - so må Jerusalem segja.
36  Difor segjer Herren so: Sjå, eg fører di sak og tek hemn for deg, og eg let havet der turkast upp og kjelda der torna.
37  Og Babel skal verta til røysar, eit sjakal-bøle, til ei skræma og til hæding, so ingen bur der.
38  Alle burar dei som ungløvor, dei gryler som løveungar.
39  Når dei er heite vortne*, vil eg gjera eit drikkelag for dei og gjera dei drukne, so dei skal fagna seg og so sovna i ein æveleg svevn og ikkje vakna**, segjer Herren.
40  Eg vil føra dei ned til slakting som lamb, som verar og bukkar.
41  Sjå, Sesak* er teke, ho som var ei frægd for all jordi, er herteki! Kor Babel hev vorte til ei skræma millom folki!
42  Havet hev stige upp yver Babel, det er løynt av dei marmande båror.
43  Byane der hev vorte til ei audn, eit turt land og ein aud mo, eit land som ingen mann bur i, og som inkje mannsbarn ferdast i.
44  Og eg heimsøkjer Bel i Babel og tek det han hev gløypt i seg, ut or munnen hans, og folkeslag skal ikkje lenger strøyma til han; Babel-muren er fallen, han og.
45  Far ut derifrå, mitt folk, kvar mann må berga sitt liv - for Herrens brennande vreide!
46  Og ver ikkje hugfalne og redde for dei tiender som spørst i landet, um det kjem ei tiend det eine året og ei onnor eit anna år, og um det råder vald i landet, og drott ris mot drott.
47  Sjå, difor skal dei dagar koma då eg heimsøkjer dei utskorne bileti i Babel, og heile landet skal verta til skammar, og alle mennene skal vert drepne og falla der.
48  Då skal himmel og jord og alt som i dei er, fagna seg yver Babel; for nordantil skal tynarane koma yver det, segjer Herren.
49  Babel skal og falla, de Israels-menner som er ihelslegne! Babel-buane skal og falla, de som er ihelslegne utyver heile jordi!
50  De som hev sloppe undan frå sverdet, far av stad, stana ikkje! Kom Herren i hug frå burtlengste land og minnest Jerusalem!
51  Me stod der skjemde, for me laut høyra på svivyrding; skammi breidde seg yver våre andlet, for framande hadde kome yver heilagdomane i Herrens hus.
52  Sjå, difor skal dei dagar koma, segjer Herren, då eg heimsøkjer dei utskorne bileti i Babel, og i heile landet skal såra menner stynja.
53  Um so Babel vil stiga upp til himmelen, og um ho gjer si høge festning u-klivande, so skal tynarar frå meg koma yver det like vel, segjer Herren.
54  Naudrop høyrest frå Babel, det er stort tjon i Kaldear-landet.
55  For Herren tyner Babel og stoggar det store ståket i byen; og bårone deira* skal dynja som store vatn, si dunande røyst skal dei lata ljoma.
56  For yver det, yver Babel, kjem ein tynar, og kjempone der vert fanga, bogane deira sundbrotne; for Herren er ein Gud som gjev attergjeld, han løner, han gjev lika.
57  Eg vil gjera dei drukne, hovdingane og vismennene der, jarlane og krigshovdingane og kjempone, og dei skal sovna i ein æveleg svevn og ikkje vakna, segjer kongen - Herren, allhers Gud, er namnet hans.
58  So segjer Herren, allhers Gud: Babel-muren, den breide, skal verta nedriven til grunnen, og portane, dei høge, skal verta uppbrende, so folk skal ha mødt seg for inkje, og folkeslag streva seg trøytte for elden.
59  Dette er den fyresegni som profeten Jeremias gav Seraja, son åt Neria Mahsejason, då han for til Babel saman med Sedekias, Juda-kongen, i det fjorde året han var konge. - Seraja var den som sytte for herbyrge.
60  Jeremias skreiv upp i ei bok all den ulukka som skulde koma yver Babel, alle desse ordi som er skrivne um Babel.
61  Og Jeremias sa til Seraja: Når du kjem til Babel, då sjå til at du les upp alle desse ordi!
62  Og du skal segja: Herre, du hev tala mot denne staden og sagt at du vil øyda han, so ingen skal bu der meir, korkje folk eller fe, men at han skal verta til ævelege audner.
63  Og når du hev lese upp denne boki til endes, skal du binda ein stein til henne og kasta henne ut i Eufrat
64  og segja: Soleis skal Babel søkka og ikkje koma upp att, for den ulukka som eg let koma yver byen, og maktlause skal dei liggja der. Her når Jeremias-ordi.
 
 
# Profeten Jeremia 52
1  Sedekias var ein og tjuge år då fekk kongsnamn, og han sat konge i Jerusalem i elleve år. Mor hans heitte Hamital; ho var dotter åt Jirmeja og var frå Libna.
2  Han gjorde det som Herren mislika, heiltupp liksom Jojakim.
3  For det var for Herrens vreide skuld det gjekk som det gjorde med Jerusalem og Juda, til dess han kasta dei burt frå si åsyn. Um ei tid sa Sedekias seg laus frå Babel-kongen.
4  I niande året av kongedømet hans, tiande dagen i tiande månaden kom Nebukadnesar, Babel-kongen, til Jerusalem med heile heren sin. Han lægra seg mot byen, og dei bygde skansar rundt ikring bymuren.
5  Dei heldt byen kringsett alt til ellevte året av kongedømet åt Sedekias;
6  i det året, den niande dagen i fjorde månaden, då svolten hadde vorte hard i byen, og landslyden ikkje hadde meir mat,
7  vart det brote hol i bymuren. Då rømde alt stridsfolket um natti gjenom porten millom båe murane innmed kongshagen, medan kaldearane låg rundt ikring byen. Dei tok vegen til Moane.
8  Men kaldearheren sette etter kongen og nådde han att på Jeriko-moane; då hadde heile heren hans rømt ifrå han og spreid seg.
9  Kaldearane tok kongen og førde han upp til Ribla, der Babel-kongen var, og han sa domen yver han.
10  Babel-kongen drap sønene åt Sedekias for augo hans; sameleis drap han alle hovdingane i Juda der i Ribla.
11  Sedekias sjølv let han blinda; so let han dei binda han med tvo koparlekkjor og førde han til Babel og heldt han i fengsel til hans døyande dag.
12  Tiande dagen i femte månaden - det var nittande året av Nebukadnesars kongedøme i Babel - kom ein av dei høgste mennene hjå Babel-kongen - Nebusaradan heitte han og var hovding for livvakti - til Jerusalem.
13  Han brende upp Herrens hus og kongsgarden; og alle husi i Jerusalem - alle dei som høyrde stormennene til - sette han eld på.
14  Og heile kaldearheren som livvakt-hovdingen hadde med seg, reiv ned alle murane ikring Jerusalem.
15  Sume av dei ringaste av folket og resten av folket, dei som var att i byen, og dei som var falne ifrå og hadde gjenge yver til Babel-kongen, og resten av ålmugen førde han - Nebusaradan, hovdingen for livvakti - burt.
16  Berre nokre av dei ringaste i landet let Nebusaradan, livvakt-hovdingen, vera att; dei skulde arbeida i vinhagane og på åkrane.
17  Koparsulone i Herrens hus og fotstykki og koparhavet som stod i Herrens hus, braut kaldearane sund og førde all koparen til Babel.
18  Oskefati og eldskuflene og knivane og røykjelses-skålene og alle kopar-gognene som hadde høyrt til gudstenesta, tok dei og.
19  Og skålene og glodpannone og blodbollane og oskefati og ljosestakane og røykjelses-skålene og staupi - alt, berre det var gull og sylv, tok livvakt-hovdingen med seg.
20  De tvo sulone og det parlause havet og dei tolv koparuksane som var under fotstykki som Salomo hadde laga åt Herrens hus - alt det var det so mykje kopar i at det var ikkje råd å vega det.
21  Um sulone er å segja: Den eine sula var attan alner høg, og ein tråd på tolv alner nådde rundt um henne; ho var fire fingrar tjukk og innhol.
22  Ovanpå henne var det eit sulehovud av kopar, og det eine sulehovudet var fem alner høgt, og det var flettverk og granateple rundt ikring sulehovudet, alt saman av kopar; sameleis var det med den andre sula, som og hadde granateple.
23  Granatepli var seks og nitti i talet utetter; i alt var det hundrad granateple på flettverket rundt ikring.
24  Hovdingen for livvakti tok med seg Seraja, øvstepresten, og Sefanja, den næst øvste presten, og dei tri dørstokk-vaktarane,
25  og av byfolket tok han med seg ein hirdmann som var hovudsmann yver herfolket, og sju menner av dei som allstødt hadde vore ikring kongen, og som endå fanst i byen, og skrivaren åt herhovdingen - han som skreiv ut landslyden til hertenesta - og seksti mann av landslyden som dei fann i byen -
26  alle desse tok Nebusaradan, hovdingen for livvakti, med seg til Ribla, til Babel-kongen.
27  Og Babel-kongen let drepa dei der i Ribla i Hamat-landet. Soleis vart Juda-folket ført burt frå landet sitt.
28  Her er talet på dei som Nebukadnesar førde burt: I det sjuande året tri tusund og tri og tjuge jødar;
29  i Nebukadnesars attande år åtte hundrad og tvo og tretti sjeler frå Jerusalem;
30  i Nebukadnesars tri og tjugande år førde Nebusaradan, livvakt-hovdingen, burt sju hundrad og fem og fyrti sjeler av jødane; i alt var det fire tusund og seks hundrad sjeler.
31  I sju og trettiande etter Jojakin, Juda-kongen, var førd i utlægd, fem og tjugande dagen i den tolvte månaden, hende det at Evilmerodak, kongen i Babel - same året som han vart konge - tok Jojakin, Juda-kongen, til nåde og henta han ut or fangehuset.
32  Han tala venleg med han og gav han øvste sessen millom dei kongane som var hjå han i Babel.
33  Jojakin la av seg fangebunaden og gjekk sidan stødt til bords hjå kongen, so lenge han levde.
34  Det han laut hava til stendigt livsupphelde, vart send han frå kongen, kvar dag det han trong for dagen, og soleis var det heile hans levetid, til hans døyande dag.
 
 
# Klagesangene 1
1  Kor einsleg ho sit, den folkerike byen! Ho hev vorte som ei enkja; ho den store millom folki, fyrstinna i landi er trælkvinna vorti!
2  Ho græt so sort um natti, og hennar tåror trillar på kinn; ho hev ingen trøystar millom alle sine elskarar; alle hennar vener hev svike henne, dei hev vorte hennar fiendar.
3  I utlægd laut Juda fara, etter trengsla og mykje møda; hu bur millom folki og finn ikkje ro; alle hennar fiendar hev nått henne att på trong-stigane.
4  Vegane til Sion syrgjer av di ingen kjem til høgtidene; alle hennar portar er aude, hennar prestar sukkar, hennar ungmøyar er sorgtyngde, og sjølv ber ho ein trege so beisk.
5  Hennar uvener hev vorte hennar herrar, hennar fiendar er trygge; for Herren hev lagt sorg på henne for hennar mange synder skuld; småborni hennar hev fienden fanga og ført burt.
6  Frå Sions dotter kvarv all hennar pryda; hennar hovdingar vart som hjortar som ikkje finn beite, og maktstolne gjekk dei der framfor forfylgjaren.
7  I sin vesaldoms tid, medan ho er heimlaus, kjem Jerusalem i hug alt det herlege ho hadde i forne dagar; då hennar folk fall for fiendehand, og ingen hjelpte henne, då såg fiendane henne, dei gjønte med det ho hadde mist.
8  Storleg hev Jerusalem synda, difor hev ho vorte eit stygge; alle dei som æra henne, vanvyrder henne, for dei såg hennar skam; ho sjølv sukka og snudde seg burt.
9  Hennar kjolesnippar var sulka av ureinska hennar; ho tenkte ikkje på endelykti; då fall ho på underleg vis, ingen trøysta henne. Herre, sjå min armodsdom! Fienden gjer seg stor.
10  Fienden rette handi ut etter alle hennar eigneluter; for ho såg heidningar koma inn i hennar heilagdom, dei som du forbaud å koma i din lyd.
11  Alt hennar folk sukkar medan dei freistar å finna seg brød; dei gjev sine eigneluter burt for mat, so dei kann livberga seg. Sjå, Herre, sjå kor vanvyrd eg er vorti!
12  Gjeng det dykk ikkje til hjarta, alle de som fer framum på vegen? Skoda etter og sjå um det finst ei liding so tung som den eg hev fenge røynt, den som Herren harma meg med på sin brennande vreide-dag.
13  Frå høgdi sende han eld i mine bein og let han råda; han breidde ut garn for mine føter, han støytte meg undan, han gjorde meg aud, sjuk all dagen.
14  Mine synder hev hans hand knytt i hop til eit åk; samantvinna er dei lagde på min nakke; han hev teke makti frå meg. Herren hev gjeve meg i hendene på dei som eg ikkje kann standa meg for.
15  Herren vanda alle kjempone som fanst hjå meg, han kalla i hop ei samling mot meg, vilde krasa sveinane mine. Herren trødde vinpersa for møyi, Judas dotter.
16  Yver dette græt eg, mitt auga, mitt auga let tårone renna; for langt burte frå meg er trøystaren som kunde kveikja mi sjel; mine born er tynte, for fienden vart den sterkaste.
17  Sion retter ut sine hender, ingen trøystar hev ho; Herren hev bode ut imot Jakob hans fiendar rundt ikring; Jerusalem hev vorte ein styggedom hjå dei.
18  Herren er rettferdig, for eg var ulydig mot hans bod. Høyr no, alle folk, og sjå mi liding! Mine møyar og sveinar er fanga og førde burt.
19  Eg ropa på elskarane mine; dei sveik meg. Mine prestar og styresmenner let livet i byen medan dei leita etter mat til å berga livet med.
20  Sjå, Herre, eg er i trengsla! Det syd inni bringa og barm, mitt hjarta snur seg i mitt brjost; for eg hev vore trassig; ute hev sverdet gjort meg barnlaus, inne er det som dauden.
21  Dei høyrde kor eg sukka, det var ingen som trøysta meg; alle mine fiendar høyrde um mi ulukka, dei gledde seg av di du hev gjort det. Men du lét koma ein dag som du hev forkynt, og då skal dei verta som eg.
22  Lat all deira vondskap koma for di åsyn, og gjer med dei som du hev gjort med meg for alle mine synder skuld! For mine sukkar er mange, og hjarta mitt er sjukt.
 
 
# Klagesangene 2
1  Kor Herren i sin vreide hev sveipt Sions dotter i myrkeskodda! Han kasta Israels herlegdom frå himmelen til jordi, og han kom ikkje i hug sin fotskammel* på sin vreide-dag.
2  Utan nåde øydde Herren alle Jakobs bustader, i sin vreide reiv han ned for Judas dotter hennar borger, ja kasta dei til jordi; han vanhelga riket og hovdingane.
3  I sin brennande vreide hogg han av kvart horn i Israel, drog si høgre hand attende då fienden kom*, og kveikte eld i Jakob lik ein eldsloge som øyder rundt ikring.
4  Han spente sin boge som ein fiende, stod fram med si høgre hand som ein motstandar og drap alt som var ein hugnad for augo våre; i tjeldet åt Sions dotter auste han ut sin vreide som eld.
5  Herren hev vorte som ein fiende, han hev gjort ende på Israel, gjort ende på alle slotti, lagt borgene i øyde og dunga sorg på sorg yver Judas dotter.
6  Med vald hev han brote ned sitt gjerde som gjerdet kring ein hage, sin samlingsstad hev han øydt; Herren hev late både høgtid og sabbat verta avgløymde i Sion, og støytt ifrå seg konge og prest i sin vreide og harm.
7  Herren hev vanda sitt altar, forsmått sin heilagdom; murane kring hennar slott hev han gjeve i fiendevald; dei let røysti si ljoma i Herrens hus som på ein høgtidsdag.
8  Herren etla øydeleggja muren for Sions dotter, han strekte ut mælesnori og heldt ikkje handi si att frå herjing, han let vollar og murar syrgja; til nedfalls ligg dei der alle.
9  Dei er sokne i jord, hennar portar, han hev brote og krasa hennar bommar; hennar konge og hovdingar bur hjå heidningane, det finst ikkje meir nokor lov; hennar profetar hev ikkje heller fenge nokor syn frå Herren.
10  Dei sit på jordi tegjande, styresmennene åt Sions dotter; dust hev dei drust uppi kruna, sveipt seg i sekk; Jerusalems-møyane luter sitt hovud mot jordi.
11  Mine augo talmast av tåror, det syd inni bringa og barm, og levri hev runne til jordi, for di ho er tynt, mitt folks dotter, for di småborni, ja sogborni ormektast på gatone i byen;
12  dei ropa til møderne sine: Kvar er korn og vin? - då dei ormektast på gatone i byen som gjenomstungne, då dei andast attmed morsbarmen.
13  Kva skal eg vitna for deg, kva skal eg likna deg i hop med, du Jerusalems dotter? Kva skal eg setja jamsides med deg, so eg kunde trøysta deg, du møy, Sions dotter? For stor som havet er din skade; kven kann lækja deg?
14  Det profetane dine skoda åt deg, var fåfengd og dårskap; dei synte deg ikkje di misgjerning, so du kunde sleppa å fara i utlægd, men dei forkynte deg spådomar fulle av fåfengd og forføringar.
15  Dei slær hendene i hop yver deg alle som gjeng framum på vegen; dei spottar or rister på hovudet yver Jerusalems dotter: Er dette byen som dei kalla "fagerleiks kruna", "ei frygd for all jordi"?
16  Alle dine fiendar spilar upp sitt gap imot deg, dei spottar og skjer tenner, dei segjer: Me hev tynt henne; ja, dette er den dagen me hev stunda på; me fekk då leva og sjå den dagen.
17  Herren hev gjort det han hadde tenkt, han hev fullført sitt ord som han forkynte alt i forne dagar, han hev rive ned utan nåde; og han let fienden fagna seg yver deg, han let dine uvener bera hornet høgt.
18  Hjarta deira ropar til Herren - Du mur kring Sions dotter, lat tårone renna som bekker dag og natt, unn deg ingi kvild, gjev ikkje auga ditt ro!
19  Statt upp, ropa høgt um natti, når nattevaktene tek til! Renn ut ditt hjarta som vatn for Herrens åsyn! Lyft dine hender til han til livsens frelsa for dine born, dei som ormektast av svolt på kvart gatemot!
20  Sjå, Herre, sjå! Kven hev du fare slik åt med? Skal kvinnor eta si livsfrukt, småborni som dei ber på armen? Skal ein drepa prest og profet i Herrens heilagdom?
21  På jordi i gatone ligg ung og gamal, mine møyar og sveinar hev falle for sverd; du slo i hel på din vreidedag, du slakta utan nåde.
22  Som på ein høgtidsdag kalla du redslor yver meg frå alle leider, og på Herrens vreidedag fanst det ingen som slapp undan og vart berga; dei eg hadde bore på armen og ale upp, dei hev min fiende tynt.
 
 
# Klagesangene 3
1  Eg er mannen som hev set naud under hans vreide-ris.
2  Meg hev han ført og late ferdast i myrker og ikkje i ljos.
3  Berre mot meg vender han si hand uppatt og uppatt heile dagen.
4  Han let mitt hold og mi hud tærast upp, han krasa mine bein.
5  Han bygde ein mur imot meg og ringa meg inn med beiska og møda.
6  På myrke stader let han meg bu lik dei som longe er daude.
7  Han mura att for meg, so eg kjem meg ikkje ut; tunge gjorde han mine lekkjor.
8  Endå eg skreik og ropa, let han øyra att for mi bøn.
9  Han stengde mine vegar med mur av tilhoggen stein, gjorde det uført på stigane mine.
10  Ein lurande bjørn var han mot meg, ei løva i løyne.
11  Til villstig gjorde han min veg, han reiv meg sund og la meg i øyde.
12  Han spente sin boge og sette meg til skotmål for si pil.
13  Han let pilehus-sønene sine renna inn i mine nyro.
14  Eg vart til lått for alt mitt folk, ei nidvisa for dei heile dagen.
15  Han metta meg med beiske urter, gav meg nøgdi med malurt å drikka.
16  Han let meg knasa mine tenner på småstein, han grov meg ned i oska.
17  Du støytte meg burt og tok min fred; eg gløymde kor det var å hava det godt,
18  og eg sa: Det er ute med mi kraft og mi von til Herren.
19  Kom i hug mi naud og mi utlægd - malurt og gall!
20  Mi sjel, ho kjem det i hug og er nedbøygd i meg.
21  Dette vil eg leggja meg på hjarta, og difor vil eg vona:
22  Herrens nåde er det at det ikkje er ute med oss; for hans miskunn er endå ikkje all.
23  Ho er ny kvar morgon, din truskap er stor.
24  Herren er min lut, so segjer mi sjel; difor vonar eg på han.
25  Herren er god med dei som ventar på han, med den sjel som søkjer han.
26  Det er godt at ein er still for Herren og biar på frelsa frå han.
27  Det er godt for ein mann at han ber åk i sin ungdom,
28  at han sit einsleg og tegjer, når han* legg byrder på han,
29  at han luter seg med munnen mot moldi og segjer: Kann henda det endå er von -
30  at han snur kinni til den som slær han, let seg metta med hæding.
31  For Herren støyter ikkje æveleg burt,
32  men um han legg på sorg, so miskunnar han att etter sin store nåde;
33  for det er ikkje av hjarta han legg møda og sorg på mannsborni.
34  Når dei krasar under fot alle fangar på jordi,
35  rengjer retten for mannen framfor åsyni åt den Høgste
36  eller gjer urett mot ein mann i hans sak - tru Herren ikkje ser det?
37  Kven tala so det vart, um Herren ikkje baud?
38  Kjem ikkje frå munnen åt den Høgste både vondt og godt?
39  Kvi klagar eit menneske som lever? Kvar syrgje yver si eigi synd!
40  Lat oss ransaka våre vegar og granska dei og venda um til Herren!
41  Lat oss lyfta hjarta og hender til Gud i himmelen!
42  Me hev synda og vore ulydige: du hev ikkje tilgjeve.
43  Du sveipte deg i vreide og elte oss, du slo i hel utan nåde.
44  I skyer sveipte du deg, so ingi bøn rakk fram.
45  Til skarn og til avrak gjorde du oss midt imillom folki.
46  Dei spila upp sitt gap imot oss alle våre fiendar.
47  Gru og grav det vart vår lut, øyding og tjon.
48  Tårebekker renn or mitt auga for di mitt folks dotter er tynt.
49  Mitt auga sirenn, det roar seg ikkje,
50  fyrr Herrens auga ser ned frå himmelen.
51  Mitt auga gjer meg hjarte-ilt for alle døtterne i min by.
52  Dei jaga og elte meg som ein fugl dei som var mine fiendar utan årsak.
53  Dei vilde taka livet av meg, dei vilde kasta meg i brunnen, og dei kasta stein på meg.
54  Vatnet flødde yver mitt hovud; eg sa: Det er ute med meg.
55  Eg kalla på ditt namn, Herre, or djupaste brunnen.
56  Du høyrde mi røyst; lat ikkje øyra att for mitt rop, men gjev meg lindring!
57  Du var nær den dagen eg kalla på deg; du sa: Ver ikkje redd!
58  Du, Herre, hev ført saki for mi sjel, du hev løyst ut mitt liv.
59  Du, Herre, hev set kva urett eg leid; å, døm i mi sak!
60  Du hev set all deira hemnhug, alle deira meinråder mot meg.
61  Du hev høyrt deira hæding, Herre, alle deira meinråder mot meg,
62  det mine motstandarar sa og tenkte imot meg dagen lang.
63  Ansa på dei når dei sit, og når dei stend upp! Nidvisor syng dei um meg.
64  Du vil gjeva dei lika, Herre, for det deira hender hev gjort.
65  Du vil leggja eit sveip yver deira hjarta, di forbanning skal råka dei.
66  Du vil elta dei i vreide og tyna dei, so dei ikkje finst meir under Herrens himmel.
 
 
# Klagesangene 4
1  Kor gullet vert myrkt, det finaste gullet brigda, dei heilage steinane strådde ikring på alle gatemot!
2  Sions-borni, dei dyrverdige, gjæve som skiraste gullet, kor dei er haldne jamgode med leirkrukkor, med eit verk av krusmakar-hender!
3  Jamvel sjakalar held fram juret, so ungane fær suga; mitt folks dotter hev vorte hjartelaus som strussen i øydemarki.
4  Sogbarns-tunga kleimer seg til gomen av torste; småborni bed um brød, men ingen etlar dei noko.
5  Dei som fyrr åt forkunnmat, ormektast no på gatone; dei som vart borne på skarlak, lyt no liggja i møk.
6  So vart straffi yver mitt folks dotter større enn straffi yver Sodoma, som vart lagt i grus i ein augneblink utan at hender vart lyfte imot det.
7  Hovdingane hennar var reinare enn snø, kvitare enn mjølk, raudare i holdet enn korallar; som safir såg dei ut.
8  Myrkare enn svart hev dei vorte å sjå til, ein kann ikkje kjenna dei att på gata; hudi skrukkar seg kring beini, ho hev vorte turr som tre.
9  Det var betre for dei som fall for sverd, enn for dei som fall for svolten, dei som talmast av og vart tynte av brødløysa.
10  Hjartemilde kvinnor koka sjølve sine eigne born; dei hadde dei til mat då mitt folks dotter vart tynt.
11  Herren tømde ut sin harm, rende ut sin brennande vreide; han kveikte i Sion ein eld, som øydde alt ned til grunnen.
12  Ingen konge på jord kunde tru, ingen i all verdi kunde tenkja at nokon motstandar og fiende skulde koma inn gjenom Jerusalems portar.
13  Men det hende like vel, for di profetane synda og prestane forbraut seg, dei rende ut blod av rettferdige i byen.
14  Dei for og vildra i gatone som blinde, sulka med blod, so ingen kunde taka i klædi deira.
15  Hav dykk undan! Urein! ropa folket til dei - hav dykk undan, hav dykk undan, kom ikkje burti oss! For dei hev flytt og vildrar ikring; det vert sagt millom folki: Her fær dei ikkje vera lenger!
16  Herrens åsyn hev spreidt dei ikring, han ser ikkje lenger til dei; prestar vyrder dei* ikkje, gamle miskunnar dei ikkje.
17  Medan det* endå stod, stirde våre dimme augo fåfengt etter hjelp; frå vårt vakttårn skygnde me etter eit folk som ikkje kunde hjelpa**.
18  Dei lurde på våre steg, so me ikkje kunde ganga på våre gator; det var nær innpå enden med oss, vår tid var ute, ja, vår ende var komen.
19  Våre forfylgjarar var snøggare enn himmelens ørnar; burtetter fjelli elte dei oss, i øydemarki lurde dei på oss.
20  Vår livsande, den Herren salva, vart fanga i deira graver - og det var um han me sa: I hans skugge skal me leva millom folki.
21  Fagna og gled deg berre, du Edoms dotter, du som bur i Us-landet! Til deg og skal skåli koma; du skal verta drukki og nækja deg.
22  Di straff er ende, Sions dotter! Han vil ikkje gjera deg utlæg att. Han vil heimsøkja deg for di misgjerning, Edoms dotter, gjera synberre syndene dine.
 
 
# Klagesangene 5
1  Kom i hug, Herre, det som hev hendt oss, skoda og sjå kor me vert hædde!
2  Vår arv hev framande fenge, utlendingar våre hus.
3  Farlause hev me vorte, hev ikkje far; møderne våre er som enkjor.
4  Me lyt kjøpa det vatnet me drikk, vår ved lyt me betala.
5  Våre forfylgjarar hev me på nakken; me er trøytte, me fær ikkje kvild.
6  Egyptar-land gav me oss under, og Assyria, so me kunde mettast med brød.
7  Våre feder hev synda, dei er burte; me ber deira misgjerningar.
8  Trælar er våre herrar; ingen riv oss ut or deira hand.
9  Med livsfåre hentar me vårt brød, i otte for øydemarks-sverdet.
10  Vår hud er glodheit som omnen for svolten som svid og brenn.
11  Kvinnor hev dei skjemt i Sion, møyar i byane i Juda.
12  Hovdingar hev dei hengt, dei gamle hev dei ikkje vist vyrdnad.
13  Unge menner bar kverni, og gutar seig ned med vedbyrdi på.
14  Dei gamle sit ikkje lenger i porten, dei unge ikkje meir med sitt strengespel.
15  Det er slutt med vår hjartans gleda, vår dans er umsnudd til sorg.
16  Kruna hev falle av vårt hovud; usæle me, me hev synda!
17  Difor er hjarta vårt sjukt, difor er augo våre dimme,
18  for Sions-fjellet skuld, som ligg audt; der renner no revar ikring.
19  Du, Herre, sit æveleg konge, frå ætt til ætt stend din kongsstol.
20  Kvi skulde du æveleg gløyma oss, ganga frå oss for so lang ei tid?
21  Herre, før oss atter til deg, so me kann koma attende! Nya upp att dagane våre, so dei vert som dei ein gong var!
22  For du kann vel ikkje reint ha støytt oss burt, vera so ovleg harm på oss.
 
 
# Profeten Esekiel 1
1  Det hende i det trettiande året, den femte dagen i fjorde månaden, medan eg var millom dei bortførde attmed Kebarelvi, at himmelen opna seg, og eg såg syner frå Gud.
2  Den femte dagen i månaden - det var endå det femte året etter kong Jojakin var burtført -
3  då kom Herrens ord til Esekiel Busison, presten, i Kaldear-landet attmed Kebarelvi. Herrens hand kom der yver han.
4  Eg såg, og sjå, ei stormflaga kom nordantil, ei stor sky med eld som loga i eino; ikring henne stråla og skein det, og midt inni, midt i elden, tedde det seg eitkvart nett som blenkjande malm.
5  Og midt inni tedde det seg noko som liktest på fire levande. Soleis var dei på skap: Dei hadde manneskapnad,
6  og fire andlet var det på kvart eitt av dei og fire venger på kvart eitt av dei.
7  Føtene deira var beine, fotblada var som kalveklauver, og dei glima som skinande kopar.
8  Og dei hadde mannehender under vengene på alle fire sidone, og alle fire hadde andlet og venger.
9  Vengene deira nådde i hop, den eine med hin; dei snudde seg ikkje når dei gjekk; kvart eitt av dei gjekk beint fram.
10  Deira andlet var som eit mannsandlet på skap, og alle fire hadde løveandlet på høgresida, og alle fire hadde ukse-andlet på vinstresida, og alle fire hadde ørne-andlet med.
11  Det var no andleti deira. Vengene deira breidde seg ut ovantil; med tvo av vengene sine nådde eitt levende i hop med hitt, og med tvo løynde det lekamen sin.
12  Kvart eitt av dei gjekk beint fram; kvar åndi vilde ganga, dit gjekk dei; dei snudde seg ikkje når dei gjekk.
13  Og levendi var å sjå til som glør, som brann liksom kyndlar; elden for att og fram millom levendi, og det skein av han, og ut or elden gjekk det ljon.
14  Og levendi for att og fram, nett som eldingar å sjå til.
15  Som eg såg på levendi, fekk eg sjå at det var eit hjul på jordi innmed kvart eitt av levendi, og det viste ut mot fire sidor.
16  Hjuli såg ut nett som dei skulde vera gjorde av eitkvart som liktest på krysolit, og alle fire var eins på skap, og det såg ut som dei var gjorde so at eitt hjul var inni hitt.
17  Til alle fire sidone kunde dei ganga; dei snudde seg ikkje når dei gjekk.
18  Hjulringane var høge og skræmelege, og so var dei fullsette med augo rundt ikring på alle fire hjuli.
19  Og når levendi gjekk, so gjekk hjuli attmed dei, og når levendi lyfte seg frå jordi, so lyfte hjuli seg med.
20  Kvar åndi vilde ganga, gjekk dei, nett dit som åndi vilde ganga; og hjuli lyfte seg med dei, for åndi åt levendi var i hjuli.
21  Når levendi gjekk, so gjekk dei og, og når levendi stod, so stod dei og, og når dei lyfte seg frå jordi, so lyfte hjuli seg med, for åndi åt levendi var i hjuli.
22  Uppyver hovudi på levendi var det noko på skap som ein kvelv, som glimande krystall å sjå til, utspana uppyver hovudi deira.
23  Og uppunder kvelven rette vengene deira seg beint ut, so dei nådde i hop; kvart einskilt av dei hadde på båe sidor tvo venger som dei løynde lekamen sin med.
24  Når dei gjekk, høyrde eg ljomen av vengene deira; det var som duren av store vatn, som røysti åt den Allmektige, ein gny som gnyen frå eit herlæger; når dei stod stilt, let dei vengene siga.
25  Og det ljoma ei røyst uppyver kvelven som var yver hovudi deira; når dei stod stilt, let dei vengene siga.
26  Uppyver kvelven som var yver hovudi deira, var det noko som såg ut som safirstein, på skap som ein kongsstol, og uppå kongsstol-skapnaden sat det ein som liktest på eit menneske.
27  Og eg såg noko liksom blenkjande malm, sjåande til liksom eld med ein ljogard ikring, frå det som var sjåande til å vera lendene hans, og uppetter. Og frå det som var sjåande til å vera lendene hans, og nedetter såg eg noko liksom eld å sjå til, med eit strålande skin rundt ikring;
28  liksom syni av bogen i skyi på ein regndag, soleis var syni av skinet rundt ikring. Soleis såg Herrens herlegdom ut, slik som han synte seg for meg. Og då eg fekk sjå det, kasta eg meg å gruve og høyrde røysti av ein som tala.
 
 
# Profeten Esekiel 2
1  Han sa til meg: Menneskeson! Statt upp på føtene dine, so eg kann få tala med deg!
2  Og det kom ånd i meg med det same han tala til meg, og reiste meg upp på mine føter, og eg lydde på han som tala til meg.
3  Han sa til meg: Menneskeson! Eg sender deg til Israels-borni, dei upprørske heidningar som hev gjort upprør mot meg; dei sjølve og federne deira hev vore utrue mot meg alt til den dag i dag.
4  Og til borni med dei ubljuge andleti og harde hjarto sender eg deg, og du skal segja til dei: So segjer Herren, Israels Gud.
5  Og anten dei lyder på eller ikkje - for ei trassig ætt er dei - so skal dei få vita at ein profet hev vore midt imillom dei.
6  Men du menneskeson, ver ikkje redd dei, og ottast ikkje ordi deira! For netlor og klunger hev du ikring deg, og millom skorpionar bur du. Ordi deira skal du ikkje ottast, og for deira åsyn skal du ikkje fæla; for ei trassig ætt er dei.
7  Du skal tala ordi mine til dei anten dei lyder på eller ikkje; for trassige, det er dei.
8  Men du menneskeson, lyd på det som eg talar til deg! Ver ikkje trassig som den trassige ætti! Lat upp munnen din og et det som eg gjev deg!
9  Og som eg såg, fekk eg sjå ei hand som var rett ut til meg, og i den var ein bokrull.
10  Han breidde han ut framfor meg, og han var fullskriven både inni og utanpå; og det som stod skrive der, var syrgjesongar og sukkar og ve-rop.
 
 
# Profeten Esekiel 3
1  So sa han til meg: Menneskeson! Et det du her finn! Et denne bokrullen, og gakk av stad og tale til Israels hus!
2  Då let eg upp munnen, og han gav meg denne bokrullen å eta
3  og sa til meg: Menneskeson! Metta din buk og fyll dine innvolar med denne bokrullen som eg gjev deg! Og eg åt, og han var i munnen min søt som honning.
4  So sa han til meg: Menneskeson! Gakk til Israels hus og tala til dei med mine ord!
5  For du vert ikkje send til eit folk med ugreidt mål og tungmælt tunga, men til Israels hus;
6  ikkje til mange folkeslag med ugreidt mål og tungmælt tunga so du ikkje skynar ordi deira; i sanning, um eg sende det til dei, so skulde dei høyra på det.
7  Men Israels hus skal ikkje vilja lyda på det, for dei vil ikkje lyda på meg; for heile Israels hus hev harde skallar og forherde hjarto.
8  Sjå eg gjer di åsyn hard mot deira åsyn og di panna hard mot deira panna.
9  Som demant, hardare enn stein gjer eg panne di; du skal ikkje ottast for dei og ikkje fæla for deira åsyn; for ei trassig ætt er dei.
10  So sa han til meg: Menneskeson! Alle dei ordi som eg talar til deg, skal du taka inn i ditt hjarta og høyra med dine øyro.
11  Og gakk til dei burtførde, til ditt folks born, og tala til dei og seg: So segjer Herren, Israels Gud - anten dei vil lyda på eller ikkje!
12  Då lyfte eit ver meg upp, og eg høyrde attanfor meg ein dynjande sterk ljom: Lova vere Herrens herlegdom frå den staden der han er! -
13  like eins ljomen av dei fire levendi, når vengene deira møttest, og ljomen av hjuli attmed dei og ein dynjande sterk ljom.
14  Eit ver lyfte meg då upp, og eg for av stad, hugsår og uppøst i mi ånd, og Herrens hand var sterk yver meg.
15  So kom eg til dei burtførde i Tel-Abib, dei som budde attmed Kebarelvi, og kvar dei elles budde, og der sat eg hjå dei i sju dagar og stirde fram for meg.
16  Men då sju dagar var lidne, då kom Herrens ord til meg, og det lydde so:
17  Menneskeson! Eg hev sett deg til vaktar for Israels hus; når du då høyrer eit ord frå min munn, skal du vara dei åt frå meg.
18  Når eg segjer til den ugudlege: Du skal døy, og du ikkje varar han åt og ikkje talar og varar den ugudlege åt for hans ugudlege ferd, til frelsa for hans liv, då skal han, den ugudlege, døy for si misgjerning, men hans blod vil eg krevja av di hand.
19  Men når du hev vara den ugudlege, og han ikkje vender um frå si gudløysa og frå si ugudlege ferd, då skal han, den ugudlege, døy for si misgjerning, men du hev berga di sjel.
20  Og når ein rettferdig vender seg frå si rettferd og gjer urett, so legg eg ein støytestein i vegen hans - han skal døy. Når du ikkje hev vara han åt, skal han døy i si synd, og dei rettferdige gjerningar han hev gjort, skal ikkje verta ansa, men hans blod vil eg krevja av di hand.
21  Men når du hev vara den rettferdige, at rettferdig mann skal ikkje synda, og han då ikkje syndar, so skal han leva, sidan han let seg vara, og du hev berga di sjel.
22  Og Herrens hand kom yver meg der, og han sa til meg: Statt upp og gakk ut i dalen! Der vil eg tala med deg.
23  Då stod eg upp og gjekk ut i dalen, og sjå, der stod Herrens herlegdom, lik den herlegdomen eg såg attmed elvi Kebar; og eg kasta meg å gruve.
24  Men åndi kom i meg og reiste meg upp på føtene; og han tala med meg og sa til meg: Gakk og steng deg inne i huset ditt!
25  Og du menneskeson! Sjå, dei skal binda deg med tog og setja deg fast med dei, so du ikkje kjem deg ut til å vera i lag med dei.
26  Og tunga di let eg hanga fast ved gomen din, so du vert mållaus og ikkje kann refsa dei; for ei trassig ætt er dei.
27  Men når eg talar med deg, vil eg opna munnen din; då skal du segja til dei: So segjer Herren, Israels Gud: Den som vil lyda på, han lyde, og den um ikkje vil, han fær lata vera; for ei trassig ætt er dei.
 
 
# Profeten Esekiel 4
1  Du menneskeson, tak deg ein teglstein og legg han framfor deg og rita på han ein by, Jerusalem.
2  Laga til umlægringsverk mot byen og bygg skansar mot han og kasta upp ein voll mot han og lat herar lægra seg mot han og set upp murstangarar mot han rundt ikring!
3  Tak deg so ei jarnpanna og set henne til ein jarnvegg millom deg og byen og snu deg med andletet mot han, so han vert kringsett, og du kringset han. Det skal vera eit varsel for Israels-lyden.
4  So skal du leggja deg på vinstre sida og leggja på henne misgjeningi åt Israels-folket! Like mange dagar som du ligg på henne, skal du bera misgjeningi deira;
5  og misgjernings-åri deira vil eg gjera til like mange dagar for deg - tri hundrad og nitti dagar - so lenge skal du bera misgjeningi åt Israels-folket.
6  Og når du hev trøytt den tidi ut, skal du andre gongen leggja deg på høgre sida og bera misgjeningi åt Juda-folket; i fyrti dagar, ein dag for kvart år, let eg deg bera henne.
7  Og du skal snu deg med andletet og med berr arm mot det kringsette Jerusalem og spå imot det.
8  Og sjå, eg bind deg med tog, so du ikkje kann snu deg frå den eine sida til hi, fyrr du hev trøytt dei dagane du held det kringsett.
9  Tak deg so kveite og bygg og baunor og linsor og hirsa og spelt og hav det i eit trog og baka deg brød av det! I so mange dagar som du ligg på den eine sida, i Tri hundrad og nitti dagar, skal du eta det.
10  Og maten du et, skal vera etter vekt, tjuge sekel um dagen; frå tid til tid skal du eta det.
11  Vatnet du drikk skal og vera etter mål, setteparten av ein hin; frå tid til tid skal du drikka det.
12  Som ei byggkake skal du eta det, og med mannsskarn skal du steikja det for augo deira.
13  Og Herren sa: Soleis skal Israels-borni eta sitt brød ureint hjå dei folki som eg vil driva dei burt til.
14  Då sa eg: Å, Herre, Herre! Sjå, aldri vart sjeli mi sulka, og noko sjølvdaudt eller ihelrive hev eg aldri ete frå min ungdom alt til no, og det hev ikkje kome ureint kjøt i min munn.
15  So sa han til meg: Godt, eg let deg få taka kumøk i staden for mannsskarn, so du kann steikja brødet ditt yver den.
16  Og han sa til meg: Menneskeson! Sjå, eg bryt sund brød-staven i Jerusalem, og dei skal eta brød etter vekt og med otte og drikka vatn etter mål og med fælske,
17  so dei skal vanta brød og vatn og verta forstøkte både ein og hin, og visna burt i si misgjerning.
 
 
# Profeten Esekiel 5
1  Og du menneskeson, tak deg eit kvast sverd! Bruk det til rakekniv og far yver hovudet og skjegget med det, og tak deg so ei skålvekt og skift det du hev raka av!
2  Ein tridjepart skal du brenna upp midt i byen, når kringsetjingsdagane er lidne, og ein tridjepart skal du taka og hogga i med sverdet rundt ikring byen, og ein tridjepart skal du spreida for vinden, og med drege sverd vil eg setja etter dei.
3  Men nokre få hår skal du taka undan og knyta inn i kjolesnippane dine,
4  og av dei att skal du taka nokre og kasta dei midt inn i elden og brenna dei upp; derifrå skal koma eld yver all Israels-lyden.
5  So segjer Herren Gud: Dette Jerusalem, sette eg midt millom heidningfolki og la land rundt ikring det;
6  men det sette seg upp mot mine lover, so det var ugudlegare enn heidningfolki, og mot mine bod so det var ugudlegare enn landi rundt ikring; for dei vanda mine lover og heldt seg ikkje etter mine bod.
7  Difor segjer Herren, Israels Gud, so: Av di det hev rasa verre enn heidningfolki som bur rundt ikring dykk, av di de ikkje hev halde dykk etter mine bod og ikkje gjort etter mine lover, ja, ikkje ein gong gjort etter lovene åt heidningfolki som bur rundt ikring dykk,
8  difor segjer Herren Israels Gud, so: Sjå, eg kjem yver deg, eg og, og eg vil halda dom hjå deg for augo på heidningfolki,
9  og eg vil gjera med deg slikt som eg aldri fyrr hev gjort og aldri meir vil gjera maken til - for all styggedomen din.
10  Difor skal foreldre eta borni sine hjå deg, og born skal eta foreldri sine, og eg vil halda dom hjå deg, og spreida alt som vert att av deg, for alle vindar.
11  Difor, so visst som eg lever, segjer Herren Israels Gud, sanneleg, etter di du hev sulka min heilagdom med alle dei ufyselege avgudane dine og all styggedomen din, so vil eg og snu auga mitt ifrå deg utan nåde og ikkje spara deg.
12  Tridjeparten av deg skal døy av sott og setja til av svolt midt i deg, og tridjeparten skal falla for sverd rundt ikring deg, og tridjeparten vil eg spreida for alle vindar og elta med drege sverd.
13  All min vreide skal verta utrend, og eg vil svala min harm på dei og taka hemn; då skal dei sanna at eg, Herren, hev tala i min brennhug, når eg renner ut all min harm på dei.
14  Og eg vil gjera deg* til ei audn og til spott millom folki som bur rundt ikring deg, for augo på kvar ein som fer framum,
15  Du skal verta åt spott og hæding, til ei åtvaring og skræma for folki som bur rundt ikring deg, når eg held dom yver deg med vreide og harm og med harmfulle refsingar - eg, Herren hev tala -
16  når eg sender inn ibland dei dei vonde hunger-pilene, som er etla til tynarverk, dei som eg sender til å tyna dykk med, når eg haugar upp hunger yver dykk og bryt sund brød-staven for dykk.
17  Eg vil senda yver dykk svolt og udyr, og dei skal gjera deg barnlaus, og sott og blod skal ganga yver deg, og sverd vil eg lata koma yver deg; eg Herren, hev tala.
 
 
# Profeten Esekiel 6
1  Og Herrens ord kom til meg; det lydde so;
2  Menneskeson! Vend di åsyn mot Israels-fjelli og spå mot dei
3  og seg: De Israels-fjell, høyr ordi frå Herren, Israels Gud! So segjer Herren, Israels Gud, til fjelli og haugane, til bekkene og dalane: Sjå, eg let sverd koma yver dykk og øyder offerhaugane dykkar.
4  Altari dykkar skal verta lagde i øyde, og solstolpane dykkar sundkrasa, og dei av dykk som vert drepne, vil eg lata falla framfor augo på dei ufysne avgudane dykkar.
5  Og eg vil leggja liki av Israels-borni framfor augo på dykkar ufysne avgudar og strå beini dykkar rundt ikring altari dykkar.
6  Kvar de so bur, skal byane verta lagde i øyde og offerhaugane verta aude, so altari dykkar kann verta øydelagde og aude, og dei ufysne avgudane dykkar sundkrasa og upp i inkje, og solstolpane dykkar nedhogne, og verki dykkar utstrokne;
7  drepne menner skal falla midt ibland dykk, og de skal sanna at eg er Herren.
8  Men eg vil lata ein leivning vera att, so sume av dykk slepp undan sverdet ute millom folkeslagi, når de vert spreidde ikringum i landi.
9  Og dei av dykk som slepp undan, skal koma meg i hug ute millom folki, der dei er fangar, når eg hev knasa deira utrue hjarto som veik ifrå meg, og deira augo som i utruskap fylgde dei ufysne avgudane deira; og dei skal styggjast ved seg sjølve for det vonde dei hev gjort - for all styggedomen sin,
10  og skal dei sanna at eg er Herren. Det er ikkje for inkje eg hev tala um å senda denne ulukka på dei.
11  So segjer Herren, Israels Gud: Slå hendene i hop og trappa med foten og eia deg yver all den vonde styggedomen i Israels-lyden; for dei skal falla for sverd og svolt og sott.
12  Den so er langt burte, skal døy av sotti, og den som er nær, skal fall for sverdet, og den som er att og er berga, skal døy av svolten, og eg vil renna ut all min harm yver dei.
13  De skal sanna et eg er Herren, når deira drepne menner ligg midt imillom deira ufysne avgudar, rundt ikring altari deira, på kvar ein høg haug, på alle fjelltoppane og under kvart eit grønt tre og kvar ei lauvrik terebinta, alle stader der dei lét godange stiga upp til alle dei ufysne avgudane sine.
14  Og eg vil retta ut handi mi mot dei og gjera landet til audn og øyda - verre enn Dibla-øydemarki - kvar dei so bur, og dei skal sanna at eg er Herren.
 
 
# Profeten Esekiel 7
1  Og Herrens ord kom til meg; det lydde so:
2  Du menneskeson! So segjer Herren, Israels Gud, til Israels land: Ende! - Enden kjem yver landsens fire hyrno.
3  No kjem enden yver deg, og eg vil senda vreiden min mot deg og døma deg eter åtferdi di, og eg vil lata deg bøta for all styggedomen din.
4  Eg vil ikkje tykkja synd i deg og ikkje spara deg; men eg vil lata deg bøta for åtferdi di, og styggedomen din skal koma yver deg sjølv, og de skal sanna at eg er Herren.
5  So segjer Herren, Israels Gud: Ulukka, ei ulukka ein aldri såg maken til, sjå, ho kjem.
6  Ein ende kjem, ja, enden kjem, han vaknar og kjem til deg; sjå, det kjem.
7  No er det din tur, du som bur i landet! Tidi kjem, dagen er nær, ein dag med her-ståk og ikkje med fagnadrop på fjelli.
8  No, um eit lite bel, vil eg renna ut min harm yver deg og tøma ut all min vreide på deg og døma deg etter åtferdi di; eg vil lata deg bøta for all styggedomen din.
9  Eg vil ikkje tykkja synd i deg og ikkje spara deg; eg vil gjeva deg det du er verd for åtferdi di, og styggedomen din skal koma yver deg sjølv, og de skal sanna at eg, Herren er den som slær.
10  Sjå, dagen er der! Sjå, det kjem! No tek det til, riset blømer ovmodet* grønkast;
11  valdsgiren* reiser seg til eit ris yver gudløysa. Ikkje noko av dei, inkje av deira ståkande hop, inkje av deira bråkande mengd, ingen herlegdom vert att hjå dei.
12  Tidi kjem, dagen er nær. Kjøparen må ikkje gleda seg, og seljaren må ikkje syrgja; for det kjem brennande vreide yver heile deira hop.
13  Seljaren skal ikkje få att det han hev selt, endå um han fær leva; for spådomen mot heile deira hop skal ikkje takast att, og for si misgjerning skuld skal ingen kunna tryggja seg i sitt liv.
14  Dei bles i lur og bur seg vel i alt, men ingen fer ut i strid; for min harm er vend imot heile deira hop.
15  Sverdet ute og sotti og svolten inne; den som er ute på marki, skal døy for sverd, og den som er inne i byen, han skal svolt og sott tyna.
16  Og slepp sume av dei undan og kjem seg upp i fjelli, so skal dei der vera som kurrande duvor i dalane, alle i hop, kvar og ein for si misgjerning skuld.
17  Alle hendene skal siga, og alle kne skal verta som vatn.
18  Dei skal sveipa sekk um seg, og redsla skal hylja dei; alle andlet skal blygjast av skam, og alle hovud skal vera fleinskalla.
19  Sylvet sitt skal dei kasta på gatone, og gullet sitt skal dei vyrda som saur; sylvet og gullet deira skal ikkje kunna berga dei på Herrens vreidedag; dei skal ikkje kunna metta seg eller fylla magen med det. For det hev vore ein støytestein til misgjerning for dei,
20  og dei ovgilde prydnadstingi som dei laga seg av det, hev dei bruka til storlæte, og sine avstyggelege bilete, sine ufyselege avgudar hev dei gjort av det; difor gjer eg det til saur for dei.
21  Eg vil lata framande hender rana det og dei ugudlege på jordi gjera det til herfang, og dei skal vanhelga det;
22  og eg vil snu mi åsyn frå dei*, og dei** skal vanhelga min skatt***; ransmenner skal brjota seg inn åt han og vanhelga han;
23  Gjer lekkja reidug*! For landet er fullt av blod-domar, og byen er full av valdsverk.
24  Eg vil lata dei verste av heidningane koma, og dei skal eigna til seg husi deira, og eg vil gjera ende på ovmodet hjå dei hardsette, og heilagdomane deira skal verta vanhelga.
25  Redsla kjem, og dei skal leita etter berging, min det finst ingi.
26  Ulukka på ulukka skal koma, fretnad på fretnad fær ein høyra; dei skal søkja etter syn hjå profeten, og lov skal ikkje vera å finna hjå presten eller råder hjå dei gamle;
27  kongen skal syrgja, og hovdingen skal klæda seg i fælske, og hendene på landslyden skal skjelva. Etter åtferdi deira vil eg gjera med dei, og med deira domar vil eg døma dei, og dei skal sanna at eg er Herren.
 
 
# Profeten Esekiel 8
1  I det sette året, den femte dagen i sette månaden, medan eg sat i huset mitt, og styresmennene i Juda sat framfor meg, hende det at Herrens Israels Guds hand fall på meg der.
2  Og eg fekk sjå eitkvart som var liksom eld å sjå til; frå det som var sjåande av lendene hans og nedetter, var alt liksom eld, og frå lendene og uppetter var det som ei glima å sjå til, som skinet av blank malm.
3  Han rette ut eitkvart som liktest på ei hand, og tok meg i ein lokk av hovudhåret, og eit ver lyfte meg upp millom jord og himmel og førde meg til Jerusalem i syner frå Gud, dit der ein gjeng inn i den indre fyregarden gjenom den porten som snur mot nord, der som harmings-biletet stod, det som harma Gud.
4  Og der såg eg herlegdomen åt Israels Gud, liksom i den syni eg hadde set i dalen.
5  Og han sa til meg: Menneskeson, lyft augo dine nordetter! Som eg no lyfte augo nordetter, fekk eg sjå harmings-biletet nordanfor altarporten attmed inngangen,
6  Og han sa til meg: Menneskeson, ser du kva dei gjer? Stor styggedom er det Israels hus fer med her, so og lyt fara langt burt ifrå heilagdomen min; men du skal få sjå endå meir av stor styggedom.
7  So førde han meg burtåt inngangen til fyregarden, og der fekk eg sjå eit hol i veggen.
8  Og han sa til meg: Menneskeson, brjot deg igjenom veggen! Då eg so braut meg igjenom veggen, fekk eg sjå ei dør.
9  Og han sa til meg: Gakk inn og sjå den fæle styggedomen som dei fer med der!
10  Då eg kom inn, fekk eg sjå all slag bilete av styggelege krek og firføtingar og alle dei ufysne avgudane åt Israels-lyden, innrita på veggen rundt ikring.
11  Og framfor dei stod sytti mann av styresmennene i Israels-lyden, og Ja'asanja Saafansson stod midt imillom dei; kvar og ein av dei hadde ei røykjelsesskål i handi, og det steig upp ange av røykjelseskyi.
12  So sa han til meg: Hev du set, menneskeson, kva styresmennene i Israels-lyden fer med i myrkret, kvar i sine bilet-rom? For dei segjer: Herren ser oss ikkje, Herren hev vendt seg ifrå landet.
13  Og han sa til meg: Du skal få sjå endå meir av stor styggedom som dei fer med.
14  So førde han meg burtåt inngangen til porten på Herrens hus, den porten som snur mot nord, og sjå, der sat kvinnone og gret for Tammus*.
15  Og han sa til meg: Hev du set det, menneskeson? Du skal få sjå endå meir styggedom, større enn denne.
16  Og han førde meg inn i den indre fyregarden til Herrens hus, og sjå, attmed inngangen til Herrens tempel, millom forhalli og altaret, var det ikring fem og tjuge menner som snudde ryggen til Herrens tempel og andleti mot aust, og dei lutte seg austetter og bad til soli.
17  Og han sa til meg: Hev du set det menneskeson? Kunde ikkje Juda-lyden nøgja seg med å gjera all styggedomen dei her hev gjort, sidan dei og hev fyllt landet med vald og atter harma meg upp? Sjå kor dei no held kvisten upp for nosi*.
18  So vil då eg og lata vreiden min råda; eg vil då eg og lata vreiden min råda; eg vil ikkje tykkja synd i dei og ikkje spara dei; og um dei ropar aldri so høgt for øyro mine, so vil eg ikkje høyra dei.
 
 
# Profeten Esekiel 9
1  So høyrde eg han ropa med høg røyst: Kom hit med heimsøkjingane yver byen, kvar med si tynar-ambod i handi!
2  Og sjå, då kom seks menner på vegen igjenom Øvreporten, som snur mot nord, kvar med si krasar-ambod i handi, og med dei var ein mann som hadde ein linklædnad på og eit skrivestell ved lendi, og dei kom inn og vart standande attmed koparaltaret.
3  Og herlegdomen åt Israels Gud lyfte seg upp frå kjerubane, som han var yver, og flutte seg til dørstokken på huset, og han ropa til mannen i linklædnaden og med skrivestellet ved lendi.
4  Og Herren sa til han: Gakk midt igjenom byen, midt igjenom Jerusalem, og set eit merke i panna på dei menner som sukkar og jamrar yver alt det avstyggelege som gjeng fyre seg der.
5  Og til hine sa han so eg høyrde på: Gakk igjenom byen etter han og slå ned! Vis ikkje medynk og spar ingen!
6  Gamle folk og sveinar og møyar og småborn og kvinnor skal de hogga ned for fot; men de må ikkje røra nokon av dei som hev merke på seg. De skal taka til frå min heilagdom. So tok dei til med dei gamle mennene som stod framfor huset.
7  Og han sa til dei: Gjer huset ureint og fyll fyregarden med drepne menner! Far ut! Og dei for ut og slo ned folket i byen.
8  Men medan dei slo ned, og eg vart att der, kasta eg meg å gruve og ropa: Å, Herre, Herre! Vil du tyna alt som er att av Israel, med di du renner ut din harm yver Jerusalem?
9  Misgjeningi åt Israels- og Juda-lyden er ovleg stor; landet er fullt av blodskuld, og byen er full av urettvise domar; for dei segjer: Herren hev vendt seg ifrå landet, Herren ser det ikkje.
10  So vil då ikkje heller eg tykkja synd i dei eller spara dei; eg vil lata åtferdi deira koma att på deira eige hovud.
11  Og sjå, mannen i linklædnaden og med skrivestellet ved lendi kom attende og sa frå: Eg hev gjort som du bad meg.
 
 
# Profeten Esekiel 10
1  So fekk eg sjå at på den kvelven som var yver hovudi på kjerubane, var det eitkvart som såg ut til å vera ein safirstein, og det var på skap som ein kongsstol; ein kunde sjå han* yver dei.
2  Og han sa til mannen i linklædi: Gakk inn millom hjuli, inn under kjerubane, og tak nevane dine fulle med glør av dei som er millom kjerubane, og strå dei ut yver byen! Og han gjekk inn medan eg såg på det.
3  Kjerubane stod på høgre sida av huset då mannen gjekk inn, og skyi fyllte den indre fyregarden.
4  Og Herrens herlegdom lyfte seg frå kjerubane og flutte seg burt til dørstokken på huset; då fyllte skyi huset, og glansen av Herrens herlegdom fyllte fyregarden.
5  Og ljomen av kjerub-vengene høyrdest alt ut til den ytre fyregarden, som røysti åt den allmektige Gud når han talar.
6  Då han no sa til mannen i linklædnaden: Tak av den elden som er millom hjuli, millom kjerubane - so gjekk han inn og stana attmed hjulet.
7  Og den eine kjeruben rette ut handi si frå kjerubane burtåt elden som var millom kjerubane, og tok noko av han og la i hendene på mannen i linklædnaden; og han tok imot og gjekk ut.
8  Under vengene på kjerubane kunde ein sjå eitkvart på skap som ei mannshand.
9  Og eg fekk sjå at det stod fire hjul attmed kjerubane, eitt hjul hjå kvar kjerub, og hjuli var sjåande til som krysolit.
10  Alle fire såg plent like eins ut; det var nett som eitt hjul skulde vera inni hitt.
11  Når dei gjekk, gjekk dei til alle fire sidone; dei snudde seg ikkje når dei gjekk, men i den leidi som den fremste snudde, gjekk dei; dei snudde seg ikkje når dei gjekk.
12  Og heile lekamen deira og ryggen og hendene og vengene og hjuli var fullsette med augo rundt ikring - alle dei fire hjuli deira.
13  Eg høyrde at hjuli vart kalla "kvervel".
14  Det var fire andlet på kvart; den fyrste hadde kjerub-andlet*, den andre manns-andlet, den tridje løve-andlet og den fjorde ørne-andlet.
15  Og kjerubane lyfte seg; det var dei levendi som eg hadde set attmed Kebarelvi.
16  Når kjerubane gjekk, so gjekk hjuli innmed dei, og når kjerubane lyfte vengene og vilde hevja seg upp frå jordi, skilde ikkje hjuli seg frå dei.
17  Når kjerubane stod, so stod dei og, og når kjerubane lyfte seg, so lyfte dei seg med dei; for åndi åt levendi var i dei.
18  So flutte Herrens herlegdom seg frå dørstokken på huset og vart standande yver kjerubane.
19  Og eg såg korleis kjerubane lyfte vengene og steig upp frå jordi då dei gjekk ut, og hjuli innmed dei; og dei stana attmed inngangen til Øystreporten på Herrens hus, og herlegdomen åt Israels Gud var uppyver dei.
20  Det var dei same levendi som eg hadde set under Israels Gud burtmed Kebarelvi, og eg skyna at det var kjerubar.
21  Det var fire andlet og fire venger på kvart eitt av dei, og eitkvart på skap som mannehender under vengene deira.
22  Og andleti deira liktest dei andleti eg hadde set attmed Kebarelvi; soleis såg dei ut, og soleis var dei; kvart eitt av dei gjekk beint fram.
 
 
# Profeten Esekiel 11
1  So lyfte eit ver meg upp og flutte meg til Øystreporten på Herrens hus, den som snur mot aust. Attmed inngangen til porten såg eg fem og tjuge menner og midt ibland dei Ja'asanja Assursson og Pelatja Benajason, som var hovdingar i folket.
2  Og Herren sa til meg: Menneskeson! Der er dei mennene som tenkjer ut urett og råder til det som vondt er i denne byen,
3  dei som segjer: Det ber ikkje so snart til med husbyggjingi*; han** er gryta, og me er kjøtet.
4  Difor, spå imot dei, spå, du menneskeson!
5  Då fall Herrens Ande på meg, og han sa til meg: Seg: So segjer Herren: Soleis hev de sagt, de Israels-menner, og kva som leikar dykk i hugen, det veit eg vel.
6  Mykje folk hev de drepe i denne byen; de hev fyllt gatone der med drepne menner.
7  Difor segjer Herren, Israels Gud, so: Dei som de hev drepe og late liggja der, dei er kjøtet, og byen er gryta; men dykk skal dei føra ut or han.
8  Sverd ottast de, og sverd vil eg lata koma yver dykk, segjer Herren Israels Gud.
9  Eg vil føra dykk ut or byen og gjeva dykk i hendene på framande, og eg vil halda dom yver dykk.
10  For sverd skal de falla; burtmed Israels landskil vil eg døma dykk, og de skal sanna at eg er Herren.
11  Byen skal ikkje vera ei gryta åt dykk, og de skal ikkje vera kjøtet i den; burtmed Israels landskil vil eg døma dykk.
12  Og de skal sanna at eg er Herren, de som ikkje hev fylgt mine bod og ikkje halde mine lover; men etter lovene åt heidningfolki som bur rundt ikring dykk, hev de halde dykk.
13  Medan eg heldt på og spådde, døydde Pelatja Benajason; då kasta eg meg å gruve og ropa med høg røyst: Å, Herre, Herre! Vil du reint gjera ende på det som er att av Israel?
14  Då kom Herrens ord til meg, det lydde so:
15  Menneskeson! Dine brør, dine brør, dine nære frendar og all Israels-lyden, heile folket*, til dei er det Jerusalem-buane segjer: Haldt dykk langt burte frå Herren! Me hev fenge landet til eiga.
16  Difor skal du segja: So segjer Herren, Israels Gud: Då eg førde dei langt burt imillom heidningfolki og spreidde dei i landi, då vart eg eit lite bel ein heilagdom* for dei i dei landi der dei kom.
17  Difor skal du segja: So segjer Herren, Israels Gud: Eg vil samla dykk i hop frå folkeslagi og sanka dykk utor landi som de er ikringspreidde i, og eg vil gjeva dykk Israels land.
18  Og når dei kjem dit, skal dei hava burt or det all ufysna og styggedomen som finst der.
19  Og eg vil gjeva dei eitt hjarta, og ei ny ånd vil eg gjeva inni dei; eg vil taka burt steinhjarta or deira kjøt og gjeva dei eit kjøthjarta,
20  so dei skal leva etter mine bod og halda mine lover og gjera etter dei. So skal dei vera mitt folk, og eg vil vera deira Gud.
21  Men dei som let hjarta sitt fylgja dei ufyselege og avstyggelege avgudane deira, deira åtferd vil eg lata koma att på deira eige hovud, segjer Herren, Israels Gud.
22  Då lyfte kjerubane vengene sine, og hjuli fylgde med, og herlegdomen åt Israels Gud var uppyver dei.
23  Og Herrens herlegdom steig upp frå byen og sant på det fjellet som er austanfor byen.
24  So lyfte eit ver meg upp og førde meg i syni ved Guds Ande til dei burtførde i Kaldea; og syni som eg hadde set, for upp ifrå meg.
25  Og eg tala til dei burtførde alle dei ord som Herren hadde synt meg.
 
 
# Profeten Esekiel 12
1  Herrens ord kom til meg, og det lydde so:
2  Menneskeson! Du bur midt ibland den trassige ætti, som hev augo å sjå med, men ikkje ser, og øyro å høyra med, men ikkje høyrer; for ei trassig ætt er dei.
3  Og du menneskeson, bu deg til som du skal fara i utlægd, og far burt um dagen beint for augo på dei! Far frå der du bur, til ein annan stad beint for augo på dei! Kann henda dei då kunde koma til å sjå; for ei trassig ætt er dei.
4  Det som du kann få med deg, skal du bera ut høgstdags beint for augo deira, som du skulde fara i utlægd, og sjølv skal du taka ut um kvelden beint for augo deira, liksom folk som fer i utlægd.
5  Brjot deg eit hol i veggen beint for augo på dei og ber tingi dine ut igjenom det!
6  Beint for augo på dei skal du lyfta det upp på herdi; når det er stumende myrkt, skal du bera det ut; andletet ditt skal du sveipa inn, so du ikkje ser landet; for eg hev sett deg til eit varselsteikn for Israels-lyden.
7  Og eg gjorde so som han baud meg: Tingi mine bar eg ut i høgstdagsleite, som eg skulde fara i utlægd, og um kvelden braut eg meg eit hol i veggen med handi; då det var stumende myrkt vorte, bar eg tingi mine ut; eg tok dei på herdi beint for augo på dei.
8  Morgonen etter kom Herrens ord til meg, og det lydde so:
9  Menneskeson! Hev ikkje Israels-lyden, den trassige ætti, sagt til deg: Kva er det du gjer?
10  Seg til dei: So segjer Herren Israels Gud: Denne flytjingi gjeld fyrsten* i Jerusalem og all Israels-lyden som er der inne.
11  Seg: Eg er eit varselsteikn for dykk; som eg hev gjort, so skal det gjerast med dei; fangar skal dei verta og i utlægd skal dei fara.
12  Og fyrsten som er hjå dei, skal taka byrdi si på herdi og fara ut medan det er stumende myrkt; dei skal brjota eit hol i muren og føra han ut gjenom det; andletet sitt skal han sveipa inn, so han ikkje skal sjå landet med sine augo.
13  Og eg vil breida ut garnet mitt yver han, og han skal verta fanga i mitt net. So vil eg føra han til Babel i Kaldear-landet - men det skal han ikkje sjå* - og der skal han døy.
14  Alle som er ikring han, hjelparane hans, og alle herflokkane hans vil eg spreida for alle vindar, og eg vil elta dei med drege sverd.
15  Då skal dei sanna at eg er Herren, når eg spreider dei millom folki og strår dei ut i landi.
16  Berre nokre få av dei vil eg lata vera att etter sverdet og svolten og sotti, so dei kann fortelja um all styggedomen deira millom folki som dei kjem til, og dei skal sanna at eg er Herren.
17  Herrens ord kom til meg, og det lydde so:
18  Menneskeson! Brødet ditt skal du eta bivrande, og vatnet ditt skal du drikka skjelvande og med otte.
19  Og du skal segja til landslyden: So segjer Herren, Israels Gud, um Jerusalems-buane i Israels land: Sitt brød skal dei eta med otte, og sitt vatn skal dei drikka med fælske, for di landet deira skal verta audt og snaudt for dei valdsverk skuld som alt folket der hev gjort.
20  Og dei byane som det no bur folk i skal verta lagde i øyde, og landet skal verta ei audn, og de skal sanna at eg er Herren.
21  Herrens ord kom til meg, og det lydde so:
22  Menneskeson! Kva er det for eit ordtøke de hev i Israels land, når de segjer: Dagane gjeng, og kvar ei syn vert upp i inkje?
23  Difor skal du segja til dei: So segjer Herren, Israels Gud: Eg vil gjera ende på dette ordtøket, so dei aldri meir skal bruka det i Israel; men seg til dei: No er tidi nær då ordi i kvar ei syn skal verta sannrøynde!
24  For no heretter skal det ikkje finnast fåfengd syn eller dårande spådom i Israels hus;
25  for eg, Herren, talar det ordet eg talar, og det skal setjast i verk, det skal ikkje drygjast lenger ut; for i dykkar dagar, du trassige ætt, talar eg eit ord og set det i verk, segjer Herren, Israels Gud.
26  Herrens ord kom til meg, og det lydde so:
27  Menneskeson! Sjå, Israels-lyden segjer: Syni han ser, gjeld dagar som ikkje kjem so brått, og han spår um tider som endå er langt undan.
28  Difor skal du segja til dei: So segjer Herren, Israels Gud: No skal ikkje noko av det eg hev sagt, drygjast ut lenger; det ordet eg talar, skal setjast i verk, segjer Herren, Israels Gud.
 
 
# Profeten Esekiel 13
1  Herren ord kom til meg, og det lydde so;
2  Menneskeson! Spå mot profetane i Israel, som fer med spåing, og seg til dei som spår etter sitt eige hjarta; Høyr Herrens ord!
3  So segjer Herren, Israels Gud: Usæla yver profetane, dei dårar, som fylgjer si eiga ånd og syner som dei ikkje hev set!
4  Som revar millom ruinar er dine profetar, Israel!
5  De hev ikkje stige upp i murrivone og ikkje bygt nokon mur kring Israels-lyden, so dei kunde standa seg i striden på Herrens dag.
6  Synene deira var fåfengd, og spådomane deira lygn, dei som segjer: So segjer Herren, endå Herren ikkje hev sendt dei, og som vonar at dei skal vera sannspådde lik vel.
7  Er det ikkje fåfengelege syner de hev set, og ljugar-spåing de hev fare med? De segjer: So segjer Herren, enda eg ikkje hev tale.
8  Difor segjer Herren, Israels Gud, so: For di de talar fåfengd og ser lygn, sjå, difor vil eg koma yver dykk, segjer Herren, Israels Gud.
9  Mi hand skal vera mot dei profetane som ser fåfengd og fer med ljugarspåing; i mitt folks råd skal dei ikkje vera, og i boki åt Israels-lyden skal dei ikkje verta skrivne, og til Israels land skal dei ikkje koma; og de skal sanna at eg er Herren, Israels Gud,
10  for di, ja for di dei hev forvilla mitt folk og sagt: Fred! - endå det ingen fred er. Når folket byggjer ein murvegg, sjå, so stryk dei han med kalk.
11  Seg til kalk-strjukarane at han vil ramla ned; det kjem eit skvalande støyteregn, og haglsteinar skal falla, og ei stormflaga skal koma kastande.
12  Når so veggen er nedramla, vil dei då ikkje spyrja dykk: Kvar vart det av kalken som de strauk han med?
13  Difor segjer Herren, Israels Gud, so: Ja, i min harm let eg ei stormflaga koma kastande, og i min vreide let eg eit skvalande støytregn koma og i min harm haglsteinar, so alt i hop vert øydelagt.
14  Og eg vil riva ned veggen som de strauk med kalk, og velta han til jordi, so grunnvollane vert berrlagde; når byen* ramlar i røys, skal de setja til der inne, og de skal sanna at eg er Herren
15  Eg vil renna ut all min harm på veggen og på dei som strauk han med kalk, og so vil eg segja til dykk: Burte er både veggen og dei som strauk på han,
16  profetane i Israel, som spådde um Jerusalem og såg fredssyner åt det, endå det ingen fred er, segjer Herren, Israels Gud.
17  Og du menneskeson! Vend andletet mot ditt folks døtter, som spår etter sitt eige hjarta, og spå imot dei
18  og seg: So segjer Herren, Israels Gud: Usæle dei som saumar bindsel åt alle leder på hendene mine og lagar hettor åt hovudet på folk etter som kvar og ein er høg til, so dei kann fanga sjeler! Mitt folks sjeler fangar de, og dykkar eigne sjeler held de i live.
19  Og de vanhelgar meg hjå mitt folk for nokre korn-nevar og brød-molar - til å drepa sjeler som ikkje skulde leva, med di de lyder på lygn.
20  Difor segjer Herren, Israels gud, so: Sjå, eg vil få tak i bindsli dykkar som de fangar sjelene med liksom fuglar, og riva dei av armane dykkar, og sjelene som de fangar, dei vil eg løysa og sleppa liksom fuglar.
21  Og eg vil riva sund hettone dykkar og berga mitt folk utor hendene dykkar, so dei aldri meir skal vera veidefang i dykkar hender, og de skal sanna at eg er Herren.
22  For di de med lygn fær rettferdige manns hjarta til å vanmodast, endå eg ikkje hev valda han sorg, og gjer gudlaus manns hender sterke, so han ikkje vender um frå sin vonde veg, og eg kann lata han få leva
23  difor skal di ikkje lenger hava fåfengelege syner eller fara med falske spådomar, og eg vil berga mitt folk utor hendene dykkar, og de skal sanna at eg er Herren.
 
 
# Profeten Esekiel 14
1  Det kom til meg nokre av styresmennene i Israel og sett seg framfor meg.
2  Då kom Herrens ord til meg, og det lydde so:
3  Menneskeson! Desse mennene hev gjeve dei ufysne avgudane sine rom i sitt hjarta, og det som er ein støytestein og fører dei til misgjerning, hev dei sett framfor augo sine; skulde eg lata dei spyrja meg?
4  Difor skal du tala med ei og segja til dei: So segjer Herren, Israels Gud: Kvar og ein av Israels-lyden som gjev dei ufysne avgudane sine rom i sitt hjarta og set framfor augo sine det som er han ein støytestein til misgjerning, og so kjem til profeten, honom vil eg, Herren, sjølv svara* so som han er verd for dei mange ufysne avgudane sine,
5  so eg kann gripa Israels-lyden i hjarta, for di dei alle saman hev vendt seg frå meg med dei ufysne avgudane sine.
6  Seg difor til Israels-lyden: So segjer Herren, Israels Gud: Vend um og vend dykk burt frå alle dei ufysne avgudane dykkar og vend dykkar åsyn burt frå all styggedomen dykkar!
7  For kvar og ein av Israels-lyden og av dei framande som bur i Israel, som skil seg frå meg og gjev dei ufysne avgudane sine rom i sitt hjarta og set framfor augo sine det som er han ein støytestein til misgjerning, og so kjem til profeten og vil hava han til å spyrja meg for seg, honom vil eg, Herren, sjølv svara på mi vis.
8  Eg vil kvessa augo mot den mannen og tyna han, so han vert til eit teikn og eit ordtøke, og rydja han ut og mitt folk, og de skal sanna at eg er Herren.
9  Og let profeten seg lokka og talar eit ord, so er det eg, Herren, som hev lokka den profeten, og eg vil retta ut handi mi mot han og øyda han ut or Israel, folket mitt.
10  Dei skal båe lida for si misgjerning; som det er med misgjerningi åt spyrjaren, so skal det vera med misgjerningi åt profeten,
11  so Israels-lyden ikkje meir skal villa seg burt frå meg og ikkje meir sulka seg med alle sine synder, men vera mitt folk, og eg deira Gud, segjer Herren, Israels Gud.
12  Herrens ord kom til meg, og det lydde so:
13  Menneskeson! Når eit land syndar mot meg og fer svikfullt åt, og eg retter ut mi hand imot det og bryt sund brød-staven for det og sender svolt yver det og ryd ut or det både folk og fe,
14  um då desse tri menner var der i landet, Noah og Daniel og Job, so skulde dei med si rettferd berre kunna berga sitt eige liv, segjer Herren Israels Gud.
15  Um eg lét udyr fara igjenom landet, og dei gjorde det folketomt, og det vart ei audn, so ingen kunde ferdast det berre for udyri,
16  då skulde, so visst som eg lever, segjer Herren Israels Gud, desse tri mennene, um dei var der, korkje kunna berga søner eller døtter; berre dei sjølve skulde verta berga, men landet skulde verta ei audn.
17  Eller um eg let sverd koma yver det landet og sa: Sverd skal fara igjenom landet, og eg rudde ut or det både folk og fe,
18  og desse tri mennene var der i landet - so visst som eg lever, segjer Herren, Israels Gud, dei skulde ikkje kunna berga søner og døtter, berre dei sjølve skulde verta berga.
19  Eller um eg sende sott i det landet og rende ut harmen min yver det med blod og rudde ut or det både folk og fe,
20  og Noah og Daniel og Job var der i landet - so visst som eg lever, segjer Herren Israels Gud, dei skulde ikkje kunna berga son eller dotter; berre sitt eige liv skulde dei berga ved si rettferd.
21  For so segjer Herren, Israels Gud: Enn når eg sender dei fire øgjelege straffedomane mine: sverd og svolt og udyr og sott yver Jerusalem til å rydja ut or det både folk og fe!
22  Like vel skal sume koma seg undan og verta att det, nokre søner og døtter, som vert burtførde; dei skal då koma ut til dykk, og de skal sjå deira åtferd og gjerningar; då skal de trøysta dykk etter ulukka som eg let koma yver Jerusalem, alt som eg let koma yver det.
23  Dei skal vera dykk til trøyst når de ser deira åtferd og gjerningar, og de skal skyna at eg ikkje utan grunn hev gjort alt det eg hev gjort imot det, segjer Herren Israels Gud.
 
 
# Profeten Esekiel 15
1  Herrens ord kom til meg, og det lydde so:
2  Menneskeson! Kva fyremun hev veden av vintreet framfor annan ved, den vintre-renningen som hev runne millom trei i skogen?
3  Tek ein ved av vintreet og brukar til noko slag gagnved? Eller lagar nokon ein nabb av han til å hengja noko slag bunad på?
4  Nei, ein nører elden med han; elden brenner båe endane, og midluten vert sviden; duger han vel då til vyrke?
5  Ikkje ein gong medan han var heil, var han brukande til vyrke; kor mykje minder når elden hev brent på han, og han er sviden! Skulde det då vera brukande til vyrke?
6  Difor segjer Herren, Israels Gud, so: Som det gjeng med veden av vintreet millom trei i skogen, den som eg nører elden med, soleis gjer eg og med Jerusalems-buane.
7  Eg vil kvessa augo imot dei; dei hev sloppe ut or elden, men elden skal endå øyda dei, og de skal sanna at eg er Herren, når eg kvesser augo imot dei.
8  Og eg vil gjera landet til ei audn, for di dei hev fare svikfullt åt segjer Herren, Israels Gud.
 
 
# Profeten Esekiel 16
1  Herrens ord kom til meg, og det lydde so:
2  Menneskeson! Minn Jerusalem um styggedomen sin
3  og seg So segjer Herren, Israels Gud: Ditt upphav og di ætt er frå Kana'anitar-landet; far din var ein amorit, og mor di ei hetitkvinna.
4  Då du kom åt verdi, gjekk det soleis til: Den dagen du vart fødd, skar dei ikkje navlestrengen din, dei tvo deg ikkje rein med vatn, gneid deg ikkje inn med salt og reiva deg ikkje med reivar.
5  Ikkje eit auga tykte synd i deg, so dei gjorde noko slikt med deg og viste deg miskunn; men du vart fødd, av di dei ikkje vilde at du skulde leva.
6  Då gjekk eg framum deg og såg deg der du låg og sprala i ditt blod, og eg sa til deg: Du som ligg der i blodet ditt, lev! Ja, eg sa til deg: Du som ligg der i blodet ditt, lev!
7  Til mange tusund, som blomar i eng, gjorde eg deg, og du voks og vart stor og nådde den høgste venleik; brjosti vart faste, og håret ditt voks. Men du var naki og berr.
8  So gjekk eg framum deg og såg deg, og sjå, di tid var komi, elskhugstidi; då breidde eg kappa mi yver deg og løynde blygsli di, og eg svor deg truskap og gjorde pakt med deg, segjer Herren, Israels Gud, og du vart mi.
9  So tvo eg deg i med vatn og skylde blodet av deg og salva deg med olje.
10  Eg klædde deg i rosesauma ty og hadde på deg skor av takasskinn og batt på deg eit fint hovudlin og sveipte deg i silke.
11  Eg prydde deg med prydnadsting og gav deg armband på hendene og kjeda um halsen.
12  Eg sette ein ring i nosi di og øyreringar i øyro dine og ei ovgild kruna på hovudet ditt.
13  So prydde du deg med gull og sylv, og klædnaden din var av fint linty og silke og rosesauma ty; fint mjøl og honning og olje fekk du til mat, og du vart ovende fager og ei høveleg dronning.
14  Du vart namngjeti millom folki for din venleik; for han var fullkomen av di eg hadde prydt deg so vent, segjer Herren, Israels Gud.
15  Men du leit på din venleik og dreiv hor i tillit til di namnfrægd, og du auste ut din hordom yver kvar og ein som gjekk framum; han fekk njota venleiken din.
16  Du tok klædi dine og gjorde deg spreklute tjeld på offerhaugane og dreiv hor der; slikt må ikkje koma på og ikkje henda.
17  Du tok dine gilde prydnadsting, gullet og sylvet mitt, som eg hadde gjeve deg, og gjorde det karmannsbilete og dreiv hor med dei.
18  Du tok dine rosesauma klæde og hadde på dei, og min olje og min røykjelse sette du fram for dei.
19  Brødet mitt som eg hadde gjeve deg, finmjølet og oljen og honningen som eg gav deg til mat, det sette du fram åt dei til godange, so langt gjekk det, segjer Herren Gud, Israels Gud.
20  Du tok sønene og døtterne dine, som du hadde født åt meg, og ofra dei til mat åt dei. Var det då ikkje nok at du dreiv hor,
21  sidan du jamvel slakta borni mine og gav dei burt - let dei ganga gjenom elden for dei?
22  Og i all styggedomen din og hordomen din kom du ikkje i hug dine ungdomsdagar, då du var naki og berr og låg og sprala i ditt blod.
23  Og etter all denne vondskapen din - usæl, usæl vere du! segjer Herren, Israels Gud -
24  bygde du det ein kvelving* og gjorde deg ein offerhaug i kvar ei gata**
25  Attmed kvart eit vegemot bygde du din offerhaug og skjemde din venleik og breidde føtene ut for kvar og ein som gjekk framum, og du dreiv hor stødt og stendigt.
26  Du dreiv hor med Egyptar-lands-sønene, dine kjøtfulle grannar, og du dreiv på med horelivnaden jamt og samt, so du harme meg.
27  Men sjå, då rette eg ut handi mot deg og minka på det som var etla åt deg, og eg let dei som hata deg, få fara med deg som dei vilde - filistardøtterne, som blygdest yver di skjemdarferd.
28  Sidan dreiv du hor med Assurs-sønene, av di du ikkje hadde fenge ditt nøgje; du dreiv hor med dei, men endå fekk du ikkje ditt nøgje.
29  Og du heldt på og dreiv hor, alt burt til Kaldea, kræmarlandet; men du fekk ikkje ditt nøgje då heller.
30  Å, kor vise hjarta ditt var, segjer Herren, Israels Gud, då du gjorde alt dette, slikt som berre ei skamlaus skjøkja gjer,
31  då du bygde din kvelving attmed kvart eit vegemot og din offerhaug i kvar ei gata. Men du var ikkje som andre skjøkjor, med i du forsmådde skjøkjeløn.
32  Du horkona! I staden for med mannen din held du deg med framande!
33  Alle andre skjøkjor gjev dei løn, men du gav alle elskarane dine gåvor og kjøpte dei til å koma til deg frå alle leider og driva hor med deg.
34  Med deg var det reint umsnutt mot det som hender med andre kvende: Du dreiv hor endå ingen laup etter deg, og du gav horeløn, men fekk ingi sjølv; so rangsnudd var du.
35  Høyr difor Herrens ord, du horkona!
36  So segjer Herren, Israels Gud: For di du sløsa med koparen* din og nækte di skam, når du dreiv hor med elskarane dine, og for alle dine avstyggelege avgudar skuld og for blodet av borni dine, som du gav dei**
37  sjå, difor samlar eg alle elskarane dine, som lika deg so godt, og alle dei du elska, og like eins alle dei du hata - eg vil samla dei mot deg frå alle leider og nækja di skam for dei, so dei fær sjå all di skam.
38  Eg vil lata same domen ganga yver deg som yver horkonor og slike som renner ut blod, og eg vil gjera deg til berre blod med min harm og åbryskap.
39  Eg vil gjeva deg i deira hender, og dei skal riva ned kvelvingen din og brjota ned offerhaugane dine og draga klædi av deg og taka dine gilde prydnadsting og lata deg liggja der naki og berr.
40  Og dei skal føra fram ein folkeskare mot deg og steina deg i hel og hogga deg sund med sverdi sine.
41  Dei skal brenna upp husi dine og halda dom yver deg for augo på mange kvinnor; og eg vil gjera ende på horelivnaden din og du skal ikkje få gjeva horeløn meir.
42  Soleis vil eg svala min harm på deg, og so skal min åbryskap mot deg kverva, og eg vil halda meg i ro og ikkje harmast lenger.
43  Av di du ikkje kom i hug ungdomsdagane dine, men harma meg med alt dette, sjå, difor vil eg og lata di åtferd koma att på ditt eige hovud, segjer Herren, Israels Gud; for hev du ikkje lagt skamløysa attåt all styggedomen din?
44  Sjå, alle som lagar ordtøke, skal hava dette til ordtak um deg: Som mori, so dotteri.
45  Du er dotter åt mor di, som vanda mannen sin og borni sine, og du er syster åt systerne dine, som vanda mennene og borni sine; ei hetitkvinna er mor dykkar, og ein amorit far dykkar.
46  Den store syster di er Samaria med døtterne sine, ho som bur på vinstre handi åt det, og den litle syster di, som bur på vinstre handi, er Sodoma og døtterne hennar.
47  Du gjekk ikkje på deira vegar og for ikkje med same styggedomen som dei; men berre eit lite bel - so for du berre åt enn dei, på alle dine vegar.
48  So visst som eg lever, segjer Herren, Israels Gud: Sodoma, syster di, og døtterne hennar hev ikkje fare åt som du og døtterne dine.
49  Sjå, misgjerningi åt Sodoma, syster di, var ovmod; nøgdi med brød og sutlaus ro hadde ho og døtterne hennar; men armingen og fatigmannen hjelpte ho ikkje;
50  dei for med storlæte og gjorde det som avstyggeleg var for mi åsyn; difor rudde eg dei burt, fyrst eg såg det.
51  Samaria hev ikkje synda halvt so mykje som du, ho heller; du gjorde mange fleire avstyggelege ting enn dei, so du gjorde systerne dine rettferdige med all styggedomen som du for med.
52  Ber då du og di skam, du som hev dømt til bate for systerne dine! Med syndene dine hev du fare styggare åt enn dei, og difor er dei rettferdigare enn du; so skulde du blygjast, du og, og bera di skam, med di du gjer systerne dine rettferdige.
53  Men eg vil gjera ende på utlægdi deira, utlægdi for Sodoma og døtterne hennar og for Samaria og døtterne hennar og for dine eigne utlæge midt imillom dei,
54  so du skal bera di skap og skjemmast av alt det du hev gjort med di du trøystar dei.
55  Systerne dine, Sodoma og døtterne hennar og Samaria og døtterne hennar, skal atter verta det dei fordom var, og du og døtterne dine skal atter verta det dei fordom var.
56  Var ikkje Sodoma, syster di, eit uord i munnen din i ovmods-dagane dine,
57  fyrr vondskapen din vart synberr - liksom i den tidi då dei hædde deg, Syria døtterne og alle som budde der ikring, og filistardøtterne, som svivyrde deg rund ikring?
58  Din ulivnad og all din styggedom skal du bøta for, segjer Herren.
59  For so segjer Herren, Israels Gud: Eg vil fara åt med deg etter di eigi åtferd, du som vanvyrde eiden og braut pakti.
60  Men no vil eg minnast mi pakt med deg i ungdomsdagane dine og gjera ei æveleg pakt med deg.
61  Og du skal minnast di åtferd og skjemmast når du tek imot systerne, både dei som er større enn du, og dei som er mindre enn du, og eg gjev deg dei til døtter, endå dei ikkje høyrer med til di pakt.
62  Eg vil gjera mi pakt med deg, og du skal sanna at eg er Herren,
63  so du skal minnast di åtferd og blygjast og ikkje lata upp munnen din meir for skam, når eg tilgjev deg alt det du hev gjort, segjer Herren, Israels Gud.
 
 
# Profeten Esekiel 17
1  Herrens ord kom til meg, og det lydde so:
2  Menneskeson! Set fram ei gåta åt Israels-lyden og tala til dei i ei likning.
3  og seg: So segjer Herren, Israels Gud: Den store ørnen med dei store vengene og dei lange slagfjørene, med tett og mangleta fjørham, kom til Libanon og tok toppen av sederen.
4  Han braut av øvste kvisten, og førde han til kjøpmannslandet og sette han ned i kremarbyen*.
5  So tok ho ein renning som voks der i landet, og sette han i dyrka jord; han sette han som ein piletein på ein stad der det var mykje vatn.
6  Og han voks og vart til eit vintre som breidde seg vidt ut, men var lågvakse, so rankane skulde venda seg til han*, og røtene vera under han. Og han vart til eit vintre som fekk greiner og skaut lauvrike kvister.
7  Men det var ein annan stor ørn med store venger og uven fjørham, og sjå vintreet krøkte røtene burtimot han, og frå den sengi der det var planta, tøygde det rankane burtåt han, so han skulde vatna det -
8  endå det var planta i god jord, på ein stad der det var mykje vatn, so det kunde skjota greiner og bera frukt og verta eit gildt vintre.
9  Seg: So segjer Herren Israels Gud: Skal det trivast? Skal ikkje føtene slitast upp og frukti rivast av, so det tornar? Kvart eit sprettande blad skal torna, og ingen kann få det til å renna upp av føtene, um han hev stor makt og mykje folk.
10  Sjå, det er planta; skal det trivast? Skal det ikkje torna, verta knas-turt, når austanvinden kjem burti det? I sengi der det veks, skal det torna.
11  Og Herrens ord kom til meg, og det lydde so:
12  Seg til den trassige ætti: Veit de ikkje kva dette er? Seg: Sjå Babel-kongen kom til Jerusalem og tok kongen* og hovdingane der og førde dei med seg til Babel.
13  So tok han ein utav kongsætti* og gjorde ei pakt med han og let han gjera eiden, og dei mektige i landet tok han med seg -
14  han vilde at det skulde vera eit litevore kongerike og ikkje hevja seg upp, men halda pakti med han og standa seg.
15  Men han fall ifrå og let sine sendemenner fara til Egyptar-landet, so dei skulde gjeva han hestar og mykje folk. Skal han hava lukka med seg? Skal den som gjer slikt, sleppa undan? Skal han få brjota pakti og sleppa frå det?
16  So visst som eg lever, segjer Herren, Israels Gud: På den staden der han bur den kongen som gjorde han til konge - men eiden hans vanvyrde han, og pakti med han braut han - hjå han, midt i Babel skal han døy.
17  Og ikkje skal Farao hjelpa han i striden med ein stor her og mykje folk, når dei kastar upp ein voll og byggjer skansar til å tyna mange liv.
18  Han vanvyrde eiden og braut pakti, endå han hadde gjeve handtak. Alt dette hev han gjort; han skal ikkje sleppa undan.
19  Difor segjer Herren, Israels Gud, so: So visst som eg lever: Eiden som han svor ved meg, men endå vanvyrde, og pakti som han gjorde med meg, men endå braut, skal eg visseleg lata koma att på hans hovud.
20  Eg vil breida ut garnet mitt yver han, og han skal verta fanga i mitt net, og eg vil føra han til Babel og ganga til doms med han der for hans svikferd mot meg.
21  Og alle som rømer frå alle fylkingane hans, skal falla for sverd, og dei som vert att, skal verta spreidde for alle vindar, og de skal sanna at eg, Herren, hev tala.
22  So segjer Herren, Israels Gud: Då vil eg taka ein kvist av toppen på den høge sederen og setja; av dei øvste kvistene vil eg brjota ein grann teinung, og eg vil setja han på eit høgt fjell.
23  På Israels høge fjell vil eg planta han, og han skal få greiner og bera frukt og verta eit gildt sedertre, og alle slag fuglar, alt som hev venger, skal bu under det; i skuggen av greinene på det skal dei bu.
24  Og alle trei på marki skal skyna at eg, Herren, hev gjort eit høgt tre lågt og eit lågt tre høgt, hev late eit grønt tre torna og eit turt tre grønkast; eg, Herren hev sagt det, og eg skal setja det i verk.
 
 
# Profeten Esekiel 18
1  Herren ord kom til meg, og det lydde so:
2  Korleis kann de bruka dette ordtøket i Israels land: Federne et sure druvor, og borni vert sårtennte?
3  So visst som eg lever segjer Herren, Israels Gud: De skal ikkje få bruka dette ordtøket meir i Israel.
4  Sjå alle sjeler høyrer meg til, både sjeli åt faren og sjeli åt sonen; meg høyrer dei til; den som syndar han skal døy.
5  Og når ein mann er rettferdig og gjer rett og rettferd,
6  ikkje et [avgudsoffer] på fjell og ikkje lyfter augo til dei ufysne avgudane åt Israels-lyden og ikkje skjemmer kona åt næsten sin og ikkje kjem nær ei kvinna når ho er urein,
7  og ikkje er hard imot nokon, men let skuldmannen få pantet sitt att. Ikkje ranar og røvar, men gjev den svoltne brød og klæder den nakne,
8  ikkje låner ut for renta og ikkje tek yvermål, held si hand borte frå urett, feller rett dom mann og mann imillom,
9  lever etter mine bod og held mine lover, so han gjer det som rett og godt er - han er rettferdig, leva skal han, segjer Herren Israels Gud.
10  Men fær han ein son som vert ein valdsmann, som renner ut blod og gjer noko slag at alt dette*
11  som ikkje noko av dette ber seg åt [som faren hev gjort], men endå til eit [avgudsoffer] på fjelli og skjemmer kona åt næsten sin,
12  er hard imot armingen og fatigmannen, ranar og røvar, ikkje gjev pantet att, lyfter augo til dei ufysne avgudane fer med styggedom,
13  låner ut for rente og tek yvermål - skulde so han få leva! Alt dette avstyggelege hev han gjort; lata livet skal han, blodet hans skal koma yver han.
14  Men fær so han att ein son som ser alle syndene som far hans gjer - ser dei og ikkje gjer det same,
15  ikkje et [avgudsoffer] på fjelli og ikkje lyfter augo til avgudane åt Israels-lyden, ikkje skjemmer kona åt næsten sin,
16  ikkje er hard imot nokon, ikkje tek pant, ikkje ranar og røvar, men gjev den svoltne sitt brød og klæder den nakne
17  ikkje forgrip seg på armingen, ikkje tek renta eller yvermål, men gjer etter mine lover og lever etter mine bod, so skal han ikkje døy for misgjeningi åt far sin; leva skal han.
18  Men far hans, som for med valdsverk, rana og røva frå bror sin og gjorde det som ikkje er godt, millom landsmennene sine, sjå, han lyt døy for si misgjerning.
19  Men de segjer: Kvifor skal ikkje sonen bera misgjerningi åt faren? - Sonen hev då gjort rett og rettferd, alle mine bod hev han halde og gjort etter dei; leva skal han.
20  Den som syndar, han skal døy; ein son skal ikkje bera misgjerningi åt far sin, og ein far skal ikkje bera misgjerningi åt son sin; yver den rettferdige skal hans rettferd vera, og yver den ugudlege skal hans gudløysa vera.
21  Men når den ugudlege vender um frå alle syndene han hev gjort, og held alle mine bod og gjer rett og rettferd, då skal han leva og ikkje døy.
22  Alle misgjerningane han hev gjort skal vera gløymde; for den rettferd skuld som han hev gjort, skal han leva.
23  Skulde eg hava hugnad i det at den ugudlege døyr? segjer Herren, Israels Gud. Trur de ikkje at eg heller vil han skal venda um frå sin veg og leva?
24  Men når ein rettferdig vender um frå si rettferd og gjer urett, all slik styggedom som dei ugudlege fer med, skulde han då få leva? Alle dei rettferdige gjerningar han gjorde, skal verta gløymde; for svikferdi si og for syndi han gjorde, skal han døy.
25  Og de segjer: Herrens åtferd er ikkje rett. Høyr då, du Israels-lyd! Er ikkje mi åtferd rett? Er det ikkje dykkar åtferd som ikkje er rett?
26  Når ein rettferdig vender um frå si rettferd og gjer urett, so lyt han bøta for det og døy; for den uretten han gjer, skal han døy.
27  Og når ein ugudleg vender um frå si ugudlege åtferd og gjer rett og rettferd, so skal han berga sitt liv.
28  Han såg alle misgjerningane han hadde gjort, og vende um frå dei; leva skal han - han skal ikkje døy.
29  Men Israels-lyden segjer: Herrens åtferd er ikkje rett. Er ikkje mi åtferd rett, du Israels-lyd? Er det ikkje dykkar åtferd som ikkje er rett?
30  Difor vil eg døma dykk, du Israels-lyd, kvar og ein etter hans åtferd, segjer Herren, Israels Gud. Ven um og vend dykk burt frå alle dykkar brot, so ikkje nokor misgjerning skal føra dykk til fall!
31  Kasta frå dykk alle dykkar brot som de hev misfare dykk med, og få dykk eit nytt hjarta og ei ny ånd! Kvifor vil de døy, du Israels-lyd?
32  For eg vil ikkje at nokon skal døy, segjer Herren, Israels Gud; so vend då um, so skal de leva!
 
 
# Profeten Esekiel 19
1  Og du, set i med ein syrgjesong yver Israels fyrstar
2  og seg: Kvar er mor di? Ei løvemor. Millom løvor låg ho; millom ungløvor ol ho sine ungar.
3  Ho fødde upp ein av ungane sine*; ei ungløva vart han, han lærde å rana og røva, menner åt han.
4  Men heidningfolk fekk høyra um han; han vart fanga i deira grav, og med naseringar på vart han førd til Egyptar-land.
5  Då ho såg ho hadde venta til fåfengs, at all hennar von var spilt, so tok ho ein til av sine ungar* og gjorde ei ungløva av han.
6  Han sveiv ikring millom løvor, ei ungløva sjølv, og han lærde å rana og røva, menner åt han.
7  Han skjemde enkjone deira og la deira byar øyde, og landet og alt som der var, tok fæla av buringi hans.
8  Då sette dei garnet sitt upp imot han, folki frå fylki rundt ikring, og breidde det ut yver han; han vart fanga i gravi dei grov.
9  So gav dei han krok i nosi og sette han i eit bur og førde han til kongen i Babel; der sette dei han i ei tjukkmura borg, so ingen skulde høyra røysti hans meir på Israels-fjelli.
10  Medan du fekk vera i ro, var di mor som eit vintre planta attmed vatn; rikt på frukt og på greiner var det av alt det vatnet det hadde.
11  Det fekk sterke greiner, tenlege til styrarstavar, høgt voks det upp millom skyene, og det var audsynt for si høgd og dei mange rankane sine.
12  Då vart det rive upp i harm og kasta på jordi, og austanvinden forturka frukti; dei sterke greinene på det vart rivne av og torna; elden åt dei upp.
13  No er det planta i øydemarki, i eit land so turt og tyrst.
14  Og eld gjekk ut frå den kvistute greini*; Han øydde frukti, og det hev ikkje meir nokor sterk grein til styrarstav. - Ein syrgjesong er dette, og til ein syrgjesong skal det verta.
 
 
# Profeten Esekiel 20
1  I det sjuande året, den tiande dagen i femte månaden, kom nokre av styresmennene i Israel og vilde spyrja Herren, og dei sette seg framfor meg.
2  Då kom Herrens ord til meg, og det lydde so:
3  Menneskeson! Tala med Israels styresmenner og seg til dei: So segjer Herren Israels Gud: Kjem de og vil spyrja meg? So visst som eg lever, so let eg ikkje dykk få spyrja meg, segjer Herren Israels Gud.
4  Vil du døma dei, vil du døma, menneskeson? Tala til dei um styggedomen åt federne deira
5  og seg til dei: So segjer Herren Israels Gud: Den dagen eg valde ut Israel, og rette handi i veret* for etterkomarane Jakobs hus og let dei verta kjende med meg i Egyptar-landet, då eg rette upp handi for dei og sa: Eg er Herren dykkar Gud -
6  den dagen rette eg handi i veret på at eg vilde føra dei ut or Egyptar-landet, og til eit land som eg hadde leita ut åt dei, eit land som fløymer med mjølk og honning, det fagraste av alle land.
7  Og eg sa til dei: Kvar og ein av dykk kasta burt dei styggetingi som augo dykkar heng ved, og gjer dykk ikkje ureine med Egyptar-lands ufysne avgudar! Eg er Herren dykkar Gud.
8  Men dei var trassige mot meg og vilde ikkje høyra på meg; dei kasta ikkje burt styggetingi som augo deira hekk ved, og Egyptar-lands ufysne avgudar vende dei seg ikkje ifrå. Då sa eg at eg vilde renna utyver dei min harm og lata all min vreide råma dei midt i Egyptar-landet.
9  Men det eg gjorde, det gjorde eg for mitt namn skuld, so det ikkje skulde verta vanhelga for augo på dei folki som dei budde ibland, og som såg på at eg let dei verta kjende med meg og vilde føra dei ut or Egyptar-landet.
10  So førde eg dei ut or Egyptar-landet og let di koma inn i øydemarki.
11  Og eg gav dei bodi mine og kunngjorde dei mine lover; for det mennesket som held dei, skal leva ved dei.
12  Sabbatane mine gav eg dei og, so dei skulde vera til eit merke millom meg og dei - dei skulde vita at eg er Herren, som helgar dei.
13  Men Israels-lyden var trassig imot meg i øydemarki; dei levde ikkje etter bodi mine og vanda lovene mine, endå det mennesket som held dei, fær leva ved dei, og sabbatane mine vanhelga dei grovleg. Då sa eg at eg vilde renna ut min harm yver dei i øydemarki og tyna dei.
14  Men det eg gjorde, det gjorde eg for mitt namn skuld, so det ikkje skulde verta vanhelga for augo på dei folki som såg på at eg førde dei ut.
15  Men eg rette og upp handi for dei i øydemarki og svor at eg ikkje vilde lata dei koma inn i det landet som eg hadde gjeve dei, det landet som fløymer med mjølk og honning, det fagraste av alle land,
16  for di dei vanda lovene mine og ikkje levde etter bodi mine og vanhelga sabbatane mine; for hjarta deira fylgde dei ufysne avgudane deira.
17  Men eg sparde dei og tynte dei ikkje; eg gjorde ikkje reint ende på dei i øydemarki.
18  So sa eg til borni deira i øydemarki: De må ikkje leva etter bodi åt federne dykkar og ikkje halda lovene deira og ikkje gjera dykk ureine med dei ufysne avgudane deira.
19  Eg er Herren dykkar Gud, lev etter mine bod og haldt mine lover og gjer etter dei!
20  Og haldt sabbatane mine heilage! Dei skal vera til eit merke millom meg og dykk, so de skal vita at eg, Herren er dykkar Gud.
21  Men borni var trassige mot meg; dei levde ikkje etter mine bod og heldt ikkje lovene mine, so dei gjorde etter dei, endå det mennesket som held dei, fær leva ved dei; sabbatane mine vanhelga dei. Då sa eg at eg vilde renna ut min harm yver dei og lata all min vreide råma dei i øydemarki.
22  Men eg tok handi mi attende, og det eg gjorde, det gjorde eg for mitt namn skuld, so det ikkje skulde verta vanhelga for augo på dei folki som hadde set på at eg førde dei ut.
23  Men eg rette og upp handi for dei i øydemarki og svor at eg vilde spreida dei millom heidningfolki og strå dei ut i landi,
24  for di dei ikkje heldt lovene mine, men vanda bodi mine og vanhelga sabbatane mine, og augo deira fylgde dei ufysne avgudane åt federne deira.
25  Difor gav eg dei og bod som ikkje var gode, og lover som dei ikkje kunne leva ved.
26  Eg let dei verta ureine med offergåvone sine, med di dei let ganga gjenom elden alt som opnar morsliv, so eg kunde tyna dei; dei skulde skyna at eg er Herren.
27  Tala difor til Israels-lyden, du menneskeson, og seg til dei: So segjer Herren, Israels Gud: Med det og hædde dykkar feder meg at dei for med svik imot meg;
28  eg førde dei inn i det landet som eg med upprett hand hadde svore at eg vilde gjeva dei; men fyrst dei såg ein høg haug eller eit lauvrikt tre, so ofra dei der sine slaktoffer, og der bar dei fram sine offergåvor til å harmast av; dit kom dei med sin søte offerange, og der rende dei ut sine drykkoffer.
29  Då sa eg til dei: Kva er desse offerhaugane, sidan de kjem dit? - Og endå vert dei kalla offerhaugar den dag i dag.
30  Difor skal du segja til Israels-lyden: So segjer Herren, Israels Gud: Kva for noko? De gjer dykk ureine på same vis som federne dykkar og held dykk med styggetingi deira;
31  når de ber fram gåvone dykkar og let borni dykkar ganga gjenom elden, gjer de dykk endå den dag i dag ureine med dei ufysne avgudane dykkar - og so skulde eg lata dykk spyrja meg, du Israels-lyd? So visst som eg lever, segjer Herren Israels Gud, eg let dykk ikkje spyrja meg.
32  Og det som leikar dykk i hugen, skal aldri henda - når de segjer: Me vil vera som heidningane, som folki rundt ikring i landi; me vil dyrka tre og stein.
33  So visst som eg lever, segjer Herren, Israels Gud: Eg vil rikja yver dykk med sterk hand og med strak arm og med utrend harm.
34  Med sterk hand og med strak arm og med utrend harm vil eg føra dykk ut frå dei folki og samla dykk frå dei landi som de no er spreidde i,
35  og føra dykk til folke-øydemarki, og der vil eg ganga til doms med dykk, andlet til andlet;
36  som eg gjekk til doms med federne dykkar i øydemarki attmed Egyptar-landet, soleis vil eg ganga til doms med dykk, segjer Herren, Israels gud.
37  Eg vil lata dykk ganga framum under hyrdingstaven og leid dykk inn i paktbandet,
38  og eg vil skilja ut frå dykk dei som sette seg upp imot meg og fall frå meg; ut or landet der dei bur i utlægd, vil eg føra dei, men til Israels-landet skal ingen av dei koma; og de skal sanna at eg er Herren.
39  Men høyr no, Israels-lyd! So segjer Herren, Israels Gud: Berre gakk, kvar ein av dykk, og ten dei ufysne avgudane dykkar! Men sidan skal de sant og visst høyra på meg og aldri meir vanhelga mitt heilage namn med gåvone dykkar og med dei ufysne avgudane dykkar.
40  For på mitt heilage fjell, på Israels høge fjell, segjer Herren; Israels Gud, der skal heile Israels-lyden tena meg, alle som i landet er; der vil eg hava hugnad i dei, og der vil eg spyrja etter offergåvone dykkar og etter fyrstegrøda som de ber fram av alt det de helgar.
41  For den søte angen skuld vil eg hava hugnad i dykk, når eg fører dykk ut frå dei folki og samlar dykk frå dei landi som de no er spreidde i, og syner min heilagdom på dykk for augo på heidningfolki.
42  Og de skal sanna at eg er Herren, når eg fører dykk til Israels land, det landet som eg hev rett handi i veret på at eg vilde gjeva federne dykkar.
43  Der skal de minnast åtferdi dykkar og alle dei gjerningar som de hev gjort dykk ureine med, og de skal styggjast ved dykk sjølve for alt det vonde som de hev gjort.
44  Og de skal sanna at eg er Herren, når eg fer so åt med dykk, for mitt namn skuld og ikkje etter dykkar vonde åtferd og dykkar illgjerningar, du Israels-lyd, segjer Herren, Israels Gud.
45  Herrens ord kom til meg, og det lydde so:
46  Menneskeson! Snu andletet mot sud og preika mot sud og spå imot skoglandet i sud*
47  Seg til sudlands-skogen: Høyr Herrens ord! So segjer Herren, Israels Gud: Sjå, eg kveikjer ein eld i deg, og han skal svida av kvart eit grønt tre og kvart eit turt tre i deg; den logande elden skal ikkje slokna, men han skal skambrenna kvart eit andlet frå sud til nord.
48  Og alt kjøt skal sjå at eg, Herren, hev kveikt han; han skal ikkje slokna.
49  Då sa eg: Å, Herre, Herre Dei segjer um meg: Han talar då berre i likningar.
 
 
# Profeten Esekiel 21
1  Då kom Herrens ord til meg, og det lydde so:
2  Menneskeson! Snu andletet mot Jerusalem, og preika mot heilagdomane, og spå mot Israels-landet!
3  Og seg til Israels-landet: So segjer Herren: Sjå, eg kjem yver deg og dreg sverdet or slira og ryd ut or deg både rettferdige og gudlause.
4  Sidan eg vil rydja ut or det både rettferdige og ugudlege, so skal sverdet mitt fara utor slira mot alt kjøt, frå sud til nord.
5  Og alt kjøt skal sanna at eg, Herren, hev drege sverdet or slira; det skal ikkje verta innatt-stunge.
6  Men du, menneskeson, skal sukka so det knakar i dine lender; i svær verk skal du sukka for augo deira.
7  Og når dei so spør: Kvifor sukkar du? - so skal du svara: For ei tidend, for ho kjem, og då skal kvart eit hjarta bråna og alle hender siga og kvar ei ånd dovna og alle kne verta som vatn; sjå, det kjem, og det skal henda, segjer Herren Israels Gud.
8  Herrens ord kom til meg, og det lydde so:
9  Menneskeson! Spå og seg: So segjer Herren: Seg: Eit sverd, eit sverd er kvest og slipt er det og.
10  Til å slakta med er det kvest, til å blikta som eldingen er det slipt. Eller skulde me fegnast, du min sons ætt*, som vanvyrder alt tre**?
11  Det skulde slipast til eit handyvle; det er kvest dette sverdet, og det er slipt til å koma i dråpsmanns hand.
12  Ropa og barma deg, menneskeson! For det kjem yver mitt folk, det kjem yver alle Israels fyrstar; dei er etla åt sverdet saman med mitt folk. Difor, slå deg på lendi!
13  For ei prøving er komi, og kva skulde ho råma, um ikkje den ætti som vanvyrder tukt? segjer Herren, Israels Gud.
14  Og du, menneskeson, spå og slå i hop hendene! Tvifelt, ja trifelt kjem sverdet, det sverdet som slær i hel mange, dette sverdet som slær i hel den store*, det som trugar dei frå alle leider.
15  Eit bliktande sverd set eg mot alle portane deira*, so hjarto skal bråna og støytesteinane vert mange; å, det er gjort til å ljona, kvest til å slakta med!
16  Tak deg på tak og hogg til høgre! Snu deg og hogg til vinstre! Dit som eggi di er etla!
17  Eg og vil slå i hop hendene og svale min harm; eg, Herren, hev tala.
18  Herrens ord kom åt meg, og det lydde so:
19  Du menneskeson, gjer deg tvo vegar, som sverdet åt Babel-kongen kann fara fram på! Frå eitt land skal dei ganga ut båe, og du skal rita ei hand* - rita henne der som vegane tek av til kvar by!
20  Ein veg skal du gjera som sverdet kann fara fram på til Rabba i Ammonitar-landet, og ein til Juda, inn i Jerusalem, den faste byen.
21  For Babel-kongen stend attmed vegemotet, der som båe vegane tek til, og vil taka varsel; han rister pilene, spør husgudane, skodar på levri.
22  I høgre handi fær han luten "Jerusalem"; der skal han setja upp murstangarar, lata upp munnen til herskrik, lata herrop ljoma - setja upp murstangarar mot portane, kasta upp ein voll og byggja skansar.
23  Men dei* tykkjer at dette er berre fåfengd spådom; dei hev då dei heilagste eidar** Men han*** minner um deira misgjerning, so dei skal verta tekne.
24  Difor segjer Herren, Israels Gud, so: For di de sjølve minner um dykkar misgjerning, med di dykkar brot vert openberra, so syndene dykkar vert synberre i alle dykkar verk - for di eg soleis vert mint um dykk, skal de verta tekne med handi.
25  Og du som er dømd frå livet, du gudløysing, du Israels fyrste, som dagen er komen for når den misgjerning er fullførd som fører til undergang -
26  so segjer Herren, Israels Gud: Tak huva av og lyft kruna ned! Det som no er, skal ikkje vera meir; det låge skal upp, det høge skal ned.
27  Eg vil snu upp ned, upp ned, upp ned på det som er; det skal ikkje vera gjort med det heller, til dess han kjem som retten eig*, og som eg gjev han til.
28  Du menneskeson, spå og seg: So segjer Herren, Israels Gud, um Ammons-borni og hædingsordi deira* Du skal segja: Eit sverd, eit sverd er drege, slipt til å slakta med, til å øyde til å ljona,
29  medan dei ser falske syner åt deg og spår deg lygn, so du kann verta lagd attmed halsane åt drepne gudløysingar*, som dagen er komen for når den misgjerning er fullførd, som fører til undergang.
30  Stikk sverdet i slira att! På den staden der du vart skapt, i det landet du er ætta ifrå, der vil eg døma deg.
31  Eg vil renna ut min harm yver deg, min vreide-eld vil eg lata loga mot deg og gjeva deg i hendene på villmenner, som er meistrar i tynarverk.
32  Du skal verta til mat åt elden, ditt blod skal verta utrent i landet ditt, ingen skal koma deg i hug meir; for eg, Herren, hev sagt det.
 
 
# Profeten Esekiel 22
1  Herrens ord kom til meg, og det lydde so:
2  Du menneskeson! Vil du døma, vil du døma blodbyen? Minn han um all styggedomen hans
3  og seg: So segjer Herren, Israels gud. Dei som bur i deg, so tidi di skal koma, du som hev gjort deg ufysne avgudar og sulka deg med det!
4  Med blodet som du hev rent ut, hev du ført skuld yver deg, og med dei ufysne avgudane som du hev gjort, hev du sulka deg; du hev fenge dagane dine til å nærma seg og hev nått dine år; difor gjer eg deg til spe for folki og til spott for alle land.
5  Dei landi som er nær, og dei som er langt ifrå deg, skal spotta deg, du med ditt utskjemde namn og di vimande villa!
6  Sjå, Israels fyrstar i deg bruka alle sin arm til å renna ut blod.
7  Far og mor såg dei ned på hjå deg; mot den framande for dei fram med vald hjå deg; den farlause og enkja var dei harde med hjå deg.
8  Heilagdomane mine vanvyrde du, og sabbatane mine vanhelga du.
9  Baktalarar stod fram hjå deg til å renna ut blod, og på fjelli dine åt dei [avgudsoffer]*; skjemdarverk for dei med hjå deg.
10  Hjå deg nækte dei fars blygsel; hjå deg skjemde dei kvende som var ureine i sine månadstider.
11  Ein bar seg avstyggeleg åt mot kona åt næsten sin, ein annan skjemde ut sonekona si i skamlaus ulivnad, og endå ein annan skjemde syster si, dotter åt far sin, hjå deg.
12  Mutor tok dei hjå deg for å renna ut blod, renta og yvermål tok du, og mot næsten din for du med urett og vald, og meg gløymde du, segjer Herren, Israels Gud.
13  Men sjå, eg hev slege hendene i hop yver syndepengane du hev samla deg, og yver blodet du hev rent ut hjå deg.
14  Kann hjarta ditt standa seg eller hendene dine vera fullsterke i dei dagane då du fær med meg å gjera? Eg, Herren, hev sagt det, og eg skal setja det i verk.
15  Eg vil spreida deg millom folki og strå deg ikring i landi, og eg skal få all ureinska di av det.
16  Du skal varta vanhelga for augo på folki ved di eigi skuld, og du skal sanna at eg er Herren.
17  Herrens ord kom til meg, og det lydde so:
18  Menneskeson! Israels-lyden hev vorte til slagg for meg; alle i hop er dei som kopar og tin og jarn og bly i ein omn; sylvslagg hev dei vorte.
19  Difor segjer Herren, Israels Gud, so; etter di de hev vorte til slagg alle saman, sjå, so vil eg samla dykk i hop i Jerusalem.
20  Som ein samlar sylv og kopar og jarn og bly og tin i ein omn og blæs upp eld på det og smelter det, soleis vil eg samla dykk i hop i min vreide og harm og leggja dykk i omnen og smelta dykk.
21  Ja, eg vil sanka dykk saman og blåsa min vreide-eld på dykk, so de smelter i han;
22  som sylv smelter i ein omn, soleis skal de smelta der, og de skal sanna at eg, Herren, hev rent ut min harm yver dykk.
23  Og Herrens ord kom til meg, og det lydde so:
24  Menneskeson, seg til det*: Du er eit land som ikkje er reinsa, som ikkje hev fenge skolregn på vreide-dagen
25  Eit samansvore lag er profetane der; dei er som ei burande løva, som ranar og røvar; dei øyder manneliv, dei tek gods og eigneluter; dei gjer mange til enkjor der.
26  Prestane der gjer vald på mi lov og vanhelgar heilagdomane mine; heilagt og vanheilagt gjer dei ikkje sil på, og dei lærer ikkje å skilja frå einannan ureint og reint; for sabbatane mine legg dei att sine augo, og eg vert vanhelga midt ibland dei.
27  Fyrstane der likjest vargar, som ranar og røvar; dei renner ut blod, dei tyner manneliv, so dei kann auka syndepengane sine.
28  Profetane stryk på kalk åt dei; dei skodar fåfengd og spår lygn åt dei og segjer: So segjer Herren, Israels Gud - endå Herren ikkje hev tala.
29  Landslyden fer med valdsverk og ranar og røvar, armingen og fatigmannen er dei harde med, og mot den framande gjer dei valdsverk utan lov og rett.
30  Eg leita millom dei etter ein mann som vilde mura upp ein mur og standa i gapet framfor mi åsyn til vern for landet, so eg ikkje skulde leggja det i øyde; men eg vann ingen.
31  So renner eg då ut min vreide yver dei; i min brennande harm gjer eg ende på dei; åtferdi deira let eg koma att på deira eige hovud, segjer Herren, Israels Gud.
 
 
# Profeten Esekiel 23
1  Herrens ord kom til meg, og det lydde so:
2  Menneskeson! Det var tvo kvinnor, døtter åt ei mor.
3  Dei dreiv hor i Egyptar-land, i sin ungdom dreiv dei hor; der tukla dei med brjosti deira og tok på deira møyarbarm.
4  Den eldste hette Ohola, og systeri Oholiba. Og dei vara mine og fødde søner og døtter. Um namni deira er å segja: Ohola er Samaria og Oholiba* Jerusalem.
5  Ohola dreiv hor og var utru mot meg; ho tok til å lysta etter elskarane sine, etter assyrarane, grannane hennar,
6  der dei kom klædde i blått purpur og var jarlar og landshovdingar, fagre sveinar alle saman, ridarar på hestane sine.
7  Ho heldt seg med dei i hordom, med alle dei gildaste av Assurs-sønene; ho sulka seg med alle som ho lyste etter - med alle avgudane deira.
8  Med sin horelivnad frå Egyptar-land gav ho ikkje upp; for dei hadde lege med henne i hennar ungdom, og dei hadde teke på hennar møyarbarm og helt ut yver henne sin hordom.
9  Difor gav eg henne i hendene på elskarane hennar, i hendene på Assurs-sønene, som ho lyste etter.
10  Dei nækte blygsli hennar; sønene og døtterne hennar tok dei, og henne sjølv drap dei med sverd; ho vart namngjeti millom kvinnor, og dom heldt dei yver henne.
11  Og endå Oholiba, syster hennar, såg det, vart ho skamlausare i sine lyster enn ho, og verre i sin hordom enn syster si.
12  Ho lyste etter Assurs-sønene, jarlar og landshovdingar som dei var, og grannar, gildt klædde, ridarar på sine hestar, fagre sveinar alle saman.
13  Eg såg at ho var sulka; ein og same veg gjekk dei båe.
14  Men ho for endå lenger med hordomen sin. Då ho såg mannsbilete som var rita på veggen, bilete av kaldearar, måla med raude leter,
15  med belte um lendene, med nedhangande farga huvor på hovudet, å sjå til som vognkjempor alle saman, bileti av Babels-sønene, som hev Kaldea til heimland,
16  då brann ho av lystnad fyrst ho såg dei for sine augo, og ho sende bod til dei i Kaldea.
17  Og Babels-sønene kom til henne og låg med henne i elskhug og sulka henne med hordomen sin; men då ho vel var utsulka med dei, vende hennar sjel seg frå dei.
18  Då ho for so berrsynt fram med sin hordom og nækte blygsli, vende mi sjel seg frå henne, liksom mi sjel hadde vendt seg frå syster hennar.
19  Men ho gjekk endå lenger i sin hordom; ho kom i hug ungdomsdagane sine, då ho dreiv hor i Egyptar-landet,
20  og tok til å lysta etter horkarane der, som hadde kjøt nett som asen og fløde som hestar.
21  So trådde du på nytt lag etter ulivnaden i din ungdom, då egyptarane tok på barmen din for di du hadde møyarbrjost.
22  Difor, Oholiba, segjer Herren Israels Gud, so: Sjå, eg eggjar elskarane dine imot deg, dei som sjeli di hev vendt seg frå, og let dei koma yver deg frå alle leider.
23  Babels-sønene og alle kaldearane, Pekod og Sjoa og Koa*, og alle Assurs-sønene med dei, fagre sveinar, jarlar og landshovdingar alle saman, vognkjempor, namngjetne menner, ridande på hestar alle saman.
24  Dei skal koma yver deg med stridsmakt, vogner og hjul, og med ein flokk men folkeslag; stor skjoldar og små-skjoldar og hjelmar skal dei setja upp imot deg rundt ikring, og eg vil setja dei til domarar, og dei skal døma deg med domane sine.
25  Eg vil lata deg få kjenna min brennhug, og dei skal fara fram med det i vreide; nosi og øyro skal dei skjera av deg, og dei som vert att av deg skal falla for sverd; dei skal taka sønene og døtterne dine, og dei som vert att av deg, skal elden øyda.
26  Dei skal draga av deg klædi og taka dei gilde prydnadstingi dine.
27  Soleis vil eg gjera ende på di skjemdarferd og din horelivnad frå Egyptar-landet, og du skal ikkje meir lyfta augo dine til dei og ikkje tenkja på Egyptar-land meir.
28  For so segjer Herren, Israels Gud: Sjå, eg gjev det i hendene på dei som du hatar, i hendene på dei som di sjel hev vendt seg frå.
29  Og dei skal fara fram mot deg i hat og taka alt det du hev streva i hop, og lata deg etter seg naki og berr; horeblygsli di skal verta nækt, og di skjemdarferd og din hordom skal verta synberr.
30  Dette skal dei gjera med deg av di du for etter heidningfolk i hordom, av di du sulka deg med dei ufysne avgudane deira.
31  Du hev fylgt i faret åt syster di; difor gjev eg deg same staupet som ho laut tøma.
32  So segjer Herren, Israels Gud: Staupet åt syster di skal du drikka, det djupe og vide; du skal verta til lått og spott - det tek mykje.
33  Av rus og sorg skal du verta full - eit staup med øyding og tyning er staupet åt Samaria, syster di.
34  Du skal drikka det ut til siste dropen, og du skal gnaga på broti av det og flengje brjosti dine sund; for eg hev tala, segjer Herren, Israels Gud.
35  Difor segjer Herren, Israels Gud, so: Etter di du gløymde meg og kasta meg attum din rygg, so skal du bøta for di skjemdarferd og din hordom, du og.
36  Og Herren sa til meg: Menneskeson! Vil du døma Ohola og Oholiba? Minn dei um styggedomen deira!
37  For dei hev drive hor, og det er blod på hendene deira, med dei ufysne avgudane sine hev dei drive hor; ja, jamvel borni sine, som dei hadde født åt meg, hev dei lata ganga gjenom elden, so dei skulde eta dei.
38  Dette og gjorde dei mot meg: Same dagen sulka dei heilagdomen min og vanhelga sabbatane mine.
39  Same dagen som dei hadde slakta borni sine åt sine ufysne avgudar, kom dei inn i min heilagdom og vanhelga han; sjå, soleis for dei åt i mitt hus.
40  Ja, dei sende jamvel bod etter menner som skulde koma langveges ifrå; ein sendemann vart skikka av stad, og sjø, dei kom; då hadde du lauga deg for dei og sminka augo og teke på deg dine prydnadsting.
41  Og du sat på ein briken legebenk, og framanfor han var duka eit bord, og min røykjelse og min olje hadde du sett på det.
42  Ståket av ein velnøgd lyd kunde ein høyra der inne*, og attåt dei mennene av folkehopen som var der, henta dei drykkjebrør frå øydemarki, og dei gav dei** armband på hendene og ei prydeleg kruna på hovudet,
43  Då sa eg um den utlevde skjøkja: No fyrst driv dei ukjurskapen i det store med henne, ja med henne.
44  Dei gjekk inn til henne nett som dei gjeng inn til ei skjøkja; soleis gjekk dei inn til Ohola og Oholiba, horkonone.
45  Men rettferdige menner skal døma dei, som ein dømer horkonor og kvinnor som renner ut blod; for horkonor er dei, og det er blod på hendene deira.
46  For so segjer Herren, Israels Gud: Eg vil føra fram ein folkeskare mot dei og lat dei lida hard medferd og plundring.
47  Folkeskaren skal steina dei i hel og hogga dei sund med sverdi sine; sønene og døtterne deira skal dei drepa, og husi deira skal dei brenna upp.
48  Soleis vil eg gjera ende på skjemdarferdi i landet, og alle kvinnor skal læra å vara seg, so dei ikkje fer med slik ei skjemdarferd som de.
49  Dei skal leggja skjemdarferdi dykkar på dykk sjølve, og de skal bøta for dykkar synder med dei ufysne avgudane dykkar, og de skal sanna at eg er Herren, Israels Gud.
 
 
# Profeten Esekiel 24
1  Herrens ord kom til meg i det niande året, den tiande dagen i tiande månaden, og det lydde so;
2  Menneskeson! Skriv upp åt deg namnet på denne dagen, nett denne dagen! Babel-kongen hev lægra seg mot Jerusalem nett i denne dag.
3  Og set fram ei likning for den trassige ætti og seg til dei: So segjer Herren, Israels Gud: Set på gryta, set henne på og slå vatn uppi henne!
4  Hav kjøtstykki nedi henne, gode stykke alle, lår og bog! Fyll henne med dei likaste mergbein!
5  Tak det likaste av småfenaden og gjer so eit eldsmål uppunder henne til å koka beini! Lat det fosskoka! Beini nedi henne kokar alt.
6  Difor segjer Herren, Israels Gud, so: Usæl blodbyen, den rusta gryta, som rusti ikkje hev gjenge av! Tak utor henne stykke for stykke! Det vert ikkje lutkasting um det.
7  For blodet ho hev rent ut, er der endå; ho hev helt det ut på snaude berget, ho hev ikkje rent det ut på jordi, so moldi kunde løyna det.
8  Eg vilde sleppa harmen min laus, eg vilde taka hemn; difor let eg blodet koma på snaude berget, so det ikkje skulde verta løyndt.
9  Difor segjer Herren, Israels Gud, so: Usæl blodbyen! Eg og vil gjera eldsmålet stort.
10  Legg på dugeleg med ved, kveik upp elden! Koka kjøtet møyrt, og lat sodet verta innkoka, so beini vert brende,
11  og lat henne standa tom på glørne, so ho vert heit og koparen glodheit, so ureinska kann smelta utor henne og rusti tærast burt!
12  Eg møddest so sårt med henne men endå gjekk ho ikkje av, denne tjukke rusti. I elden då med rusti hennar!
13  Ureinska di er ei skam; etter di eg freista å reinsa deg, men du ikkje vart rein, so skal du ikkje verta rein heretter fyrr eg fær døyva min harm på deg.
14  Eg, Herren, hev tala; det kjem, og eg vil setja det i verk; eg let det ikkje ugjort og sparer ikkje og angrar ikkje; etter di åtferd og dine gjerningar skal dei døma deg, segjer Herren Israels Gud.
15  Herren ord kom til meg, og det lydde so:
16  Menneskeson! Sjå, med ein brådaude tek et frå deg den som dine augo hev hugnad i; men du skal ikkje harma deg og ikkje gråta, og ikkje ei tåra må renna.
17  Sukka i løynd og haldt ikkje syrgjehøgtid som etter ein avliden! Bitt huva di på deg og tak skor på føtene, sveip ikkje noko kring skjegget og et ikkje mat som folk sender deg!
18  So tala eg til folket um morgonen, og kona mi døydde um kvelden; og morgonen etter gjorde eg som eg var fyresagd.
19  Då sa folket til meg: Vil du ikkje segja oss kva det skal tyda at du fer so åt?
20  Eg svara: Herrens ord kom til meg, og det lydde so:
21  Seg til Israels-lyden: So segjer Herren, Israels Gud: Sjå, eg vanhelgar heilagdomen min, som de lit på i ovmod, som augo dykkar hev hugnad i, og sjeli dykkar trår etter; og sønene og døtterne dykkar, som de hev leivt etter dykk, skal falla for sverd.
22  Då skal de gjera som eg hev gjort: De skal ikkje sveipa noko kring skjegget dykkar og ikkje eta maten som folk sender dykk;
23  huvone dykkar skal de hava på hovudet og skorne dykkar på føtene de skal ikkje barma dykk og ikkje gråta; men de skal visna burt i dykkar misgjerningar og sukka dykk imillom.
24  Esekiel skal vera eit teikn for dykk; heiltupp som han hev gjort, skal de gjera. Når det kjem, då skal de sanna at eg er Herren, Israels Gud.
25  Og du menneskeson! Den dagen då eg tek frå dei deira trygd, deira herlege frygd, det som augo deira hadde hugnad i, og sjeli deira trådde etter, sønene og døtterne deira,
26  den dagen skal det koma rømingar til deg og gjera det kunnigt for folk.
27  Den dagen skal du få lata upp munnen, når rømingane er komne, og du skal tala og ikkje lenger vera mållaus, og du skal vera eit teikn for dei*, og dei skal sanna at eg er Herren.
 
 
# Profeten Esekiel 25
1  Herrens ord kom til meg, og det lydde so:
2  Menneskeson! Vend andletet mot Ammons-borni og spå mot dei!
3  Seg til Ammons-borni: Høyr ordet frå Herren, Israels Gud! So segjer Herren, Israels Gud: Etter di du ropa: Hå, hå! yver heilagdomen min som vart vanhelga, og yver Israels land, som vart lagt i øyde, og yver Juda-lyden, som laut fara i utlægd.
4  Sjå, difor vil eg lata austmennene få deg til eiga, og dei skal slå sine tjeldlæger i deg og reisa sine bustader i deg; dei skal eta frukti di og drikka mjølki di.
5  Og eg vil gjera Rabba til beitemark åt kamelar og landet åt Ammons-borni til felæger, og de skal sanna at eg er Herren.
6  For so segjer Herren, Israels Gud: Av di du klappa i hendene og trappa med føtene og fagna deg med djup vanvyrdnad av alt dit hjarta yver Israels land,
7  sjå, difor retter eg ut hand mot deg og gjev deg til føda åt folki; eg ryd deg ut or folkeslagi og let deg tynast ut or landi; eg vil øyda deg ut, so du skal sanna at eg er Herren.
8  So segjer Herren, Israels Gud: Av di Moab og Se'ir sa: Sjå, de gjekk med Juda-lyden som med alle hine folki,
9  sjå, difor vil eg gjera eit òp i sida åt Moab alt ifrå byane*, frå byane hans på alle leider, fagraste luten av landet, Bet-Jesimot, Ba'al-Meon og alt til Kirjata'im,
10  so austmennene kann koma seg inn, like eins som eg vil gjera med landet åt Ammons-borni*, som eg gjev dei til eiga, so ein ikkje skal minnast landet åt Ammons-borni millom folki.
11  Eg vil halda dom yver Moab, so dei skal sanna at eg er Herren.
12  So segjer Herren, Israels Gud: Av di Edom tok hemn yver Juda-lyden og førde skuld yver seg med di dei hemnde seg på dei,
13  difor segjer Herren, Israels Gud, so: Eg vil retta ut handi mot Edom og rydja ut både folk og fe der, og eg vil gjera det til ei audn alt frå Teman, og alt burt til Dedan skal dei falla for sverd.
14  Eg vil lata mitt folk Israel fullføra min hemn mot Edom, og dei skal fara åt med Edom etter min vreide og harm, og de skal få kjenna min hemn, segjer Herren, Israels Gud.
15  So segjer Herren, Israels Gud: Av di filistarane tok hemn, av di dei hemnde seg med vanvyrdnad av alt sitt hjarta og vilde tyna og øyda av eldgamal fiendskap,
16  difor segjer Herren, Israels Gud, so: Sjå eg rettar ut handi mot filistarane og ryd ut kretarane* og tyner det som er att utmed havstrandi.
17  Eg vil lata stor hemn råma dei og tukta dei i min vreide, og dei skal sanna at eg er Herren, når eg let hemnen min nå dei.
 
 
# Profeten Esekiel 26
1  I ellevte året, den fyrste dagen i månaden, kom Herrens ord til meg, og det lydde so:
2  Menneskeson! Av di Tyrus segjer um Jerusalem: Hå, Hå! Sundbroten er han, denne folke-porten; til meg er han no flutt, eg vert fyllt - han er øydelagd,
3  difor segjer Herren, Israels Gud, so: Sjå, eg kjem yver deg, Tyrus, og fører mange folkeslag fram mot deg, liksom havet let bylgjone sine velta fram.
4  Dei skal øydeleggja murane kring Tyrus og riva ned tårni, og eg vil sopa gruset av tuftene og gjera byen til eit snaudt svaberg;
5  ein stad til å turka fiskegarn på skal han vera der uti havet. For eg hev tala, segjer Herren, Israels Gud, og det skal verta til herfang åt folki
6  og døtterne som er på fastlandet*, skal verta drepne med sverd, og dei skal sanna at eg er Herren.
7  For so segjer Herren, Israels Gud: Sjå, eg let Nebukadnesar, Babel-kongen, kongen yver kongane, koma mot Tyrus nordantil med hestar og vogner og ridarar og med ein her og mykje folk.
8  Døtterne dine på fastlandet skal han drepa med sverd, og han skal byggja skansar mot deg og kasta upp ein voll imot deg og reisa skjoldtak imot deg;
9  murstangaren sin skal han setja mot murane dine, og tårni dine skal han brotja ned med jarni sine.
10  Han hev so mange hestar at dei skal hylja deg i dumba; gnyen av ridarar og hjul og vogner skal få murane dine til å dirra, når han fer inn gjenom portane dine, som ein fer inn i ein herteken by.
11  Med hovane sine skal hestane hans trakka ned alle gatone dine; lyden din skal han drepa med sverd, og dei sterke stolpane dine skal stupa til jordi.
12  Dei skal rana din rikdom og gjera dine varor til herfang; dei skal brjota ned murar og riva ned dine herlege hus, og steinane dine og treverket ditt og dusti etter deg skal dei kasta på sjøen.
13  Dine ståkande songar let eg tagna, og ljomen av citarane dine skal ein aldri meir høyra.
14  Eg vil gjera det til ei snaudt svaberg; ein stad til å turka fiskegarn på skal du verta; du skal aldri verta uppatt-bygd; for eg, Herren, hev tale, segjer Herren, Israels Gud.
15  So segjer Herren, Israels Gud, til Tyrus: Sjå, havstrendene skal bivra for braket av ditt fall, når dei som er såra, styn, og dei drep og myrder midt inni deg.
16  Alle fyrstane ved havet skal stiga ned av sine høgsæte og leggja av seg kåpone sine og taka av seg sine rosesauma klæde; i redsla skal dei klæda seg, på jordi skal dei sitja og reddast kvar augneblink og fæla yver lagnaden din.
17  Dei skal setja i med ein syrgjesong yver det og segja til deg: Korleis er du lagd i øyde, du som fekk folk ifrå havi du namnfræge by, som var so mektig på havet, både du og dine ibuarar, som skaut skjelk i bringa på alle som budde der?
18  No reddast dei, øyane, den dagen du fell - utøyane i havet tek fæla av di endelykt.
19  For so segjer Herren, Israels Gud: Når eg gjer deg til ein øydelagd by, lik byar der det ikkje bur folk lenger, når eg sender dragsui uppetter deg og let storhavet gøyma deg,
20  då støyper eg deg ned med dei som fer ned i gravi, til fornalderfolket, og let deg bu i nedheimen, i røysar frå eldgamal tid, liksom dei som fer ned i gravi, so ingen skal bu i det meir; men eg vil gjera herlege ting* i landet åt dei levande.
21  Til ei skræma vil eg gjera deg, og du skal ikkje vera til meir; kor dei leitar etter deg, so skal dei ikkje finna det i all æva, segjer Herren, Israels Gud.
 
 
# Profeten Esekiel 27
1  Herrens ord kom til meg, og det lydde so:
2  Du menneskeson! Set i med ein syrgjesong yver Tyrus!
3  Seg til Tyrus, som bur attmed innlaupet frå havet, som handlar med folkeslagi på mange havstrender: So segjer Herren, Israels Gud: Tyrus, du segjer: Storfager er eg.
4  Midt i havet er dine landskil; dei som bygde deg, gjorde deg storfager.
5  Av cypresstre frå Senir bygde dei båe plankesidone dine; sedertre frå Libanon tok dei til å laga master av åt deg.
6  Av eik frå Basan gjorde dei årane dine; toftone gjorde dei av filsbein innlagt i buskbom frå Kittim-øyane.
7  Fint utsauma linty frå Egyptar-land var det du breidde ut til flagg; blått og purpurraudt ty frå Elisa-øyane var ditt soltjeld.
8  Folk frå Sidon og Arvad var rorskarar åt deg; dei kunnige av dine eigne, Tyrus, var hovudsmennene dine.
9  Dei øvste og kunnigaste frå Gebal hadde du til å bøta lekane dine; alle skip på havet og deira sjømenner var hjå deg og handla med deg.
10  Menner frå Persia og Lud og Put gjorde hertenesta i din her; skjoldar og hjelmar hengde dei upp i deg, dei gav deg glans.
11  Arvads søner stod med din eigen her på murane dine rundt ikring og djerve menner på dine tårn; sine skjoldar hengde dei på murane dine rundt ikring; dei gjorde deg fullkomleg fager.
12  Tarsis handla med deg av di du var rik på allslags gods, Sylv og jarn og tin og bly gav dei deg for varone dine.
13  Javan, Tubal og Mesek hadde du til kræmarar; menneske* og koparkjerald gav dei deg i varebyte.
14  Frå Togarma-lyden fekk du vognhestar og ridehestar og muldyr for varone dine.
15  Dedans søner var kræmarane dine; mange havstrender fekk varor av di hand, filsbein og ibenholt gav dei deg i vederlag.
16  Syria handla med deg av di du var rik på allslags kunstarbeid; karfunkelsteinar, purpur og rosesauma ty og fint linty og korallar og rubinar gav dei deg i varebyte.
17  Juda og Israels-landet var dine kræmarar; kveite frå Minnit og søte kakor og honning og olje og balsam gav dei deg i varebyte.
18  Damaskus handla med deg av di du var rik på allslags kunstarbeid, på allslags gods; dei kom med vin frå Hebron og kvit ull.
19  Vedan og Javan frå Usal gav att for varone dine, so blankt jarn og kassia og kalmus kom i handel hjå deg.
20  Dedan handla med deg med salklæde til å rida på.
21  Arabia og alle fyrstane i Kedar fekk varor av di hand; lamb og verar og bukkar selde dei deg.
22  Kræmarane frå Sjeba og Rama var dine kræmarar; allskyns angande urter av gjævaste slag, allslags dyre steinar og gull gav dei for varone dine.
23  Karan og Kanne og Eden, kræmarane i Sjeba, Assur og Kilmad handla med deg;
24  dei handla med deg med prydelege klæde, med kåpor av purpurblått og rosesauma ty og med heile skattar av tvinna, mangleta garn, med tvinna og sterke tog på din marknad.
25  Tarsis-skip var dine karavanar, dei dreiv handelen din, og du vart fyllt og ovende rik, der du låg midt ute i havet.
26  Ut på storhavet førde dine rorskarar deg - austanvinden bryt deg sund midt i havet.
27  Ditt gods og dine varor, din handel, dine sjøfolk og skiprar, dei som bøter lekane dine, og dei som driv din handel, alle stridsmennene som du hev hjå deg, og heile mannskapet som du hev um bord, skal stupa midt i havet den dagen du fell.
28  For naudrop ifrå skiprane dine skal markene bivra.
29  Og dei skal stiga utor sine skip, alle som med årane sit, sjøfolki og kvar skiper på havet; dei skal ganga i land.
30  Dei skal barma seg yver deg og anka seg sårt, og dei skal kasta mold på sine hovud og velta seg i oska.
31  Dei skal raka seg snaude i kruna for di skuld og sveipa seg i sekk, og dei skal gråta yver deg med sjelekvida og øya seg sårt.
32  Og medan dei barmar seg, skal dei setja i med ein syrgjesong yver deg og segja: Kven er lik Tyrus, byen som no er tagna, der han ligg midt ute i havet?
33  Medan varone dine kom inn frå havet, metta du mange folkeslag; med alt ditt gods og alle dine varor gjorde du kongane på jordi rike.
34  No då du er skipbroten og burtkomen på sjøen og ligg på havsens botn, no er varone dine og alt ditt mannskap søkkt i kav med deg.
35  Alle som bur på havstrendene, tek fæla av din lagnad; det rys deira kongar i holdet, dei er bleike av redsla.
36  Kjøpmennene ute bland folkeslagi hæder deg: Ei skræma hev du vorte, og burte er du - til æveleg tid.
 
 
# Profeten Esekiel 28
1  Herrens ord kom til meg, og det lydde so:
2  Menneskeson, seg til fyrsten i Tyrus: So segjer Herren, Israels Gud: Av di ditt hjarta ovmodar seg, og du segjer: Eg er ein gud, eg sit i eit gudesæte midt uti havet, endå du er eit menneske og ingen gud, men like vel i ditt hjarta tykkjest vera ein gud -
3  ja, du er visare enn Daniel, ingen løyndom er duld for deg;
4  med din visdom og ditt vit hev du vunne deg rikdom og samla gull og sylv i dine skattkammer;
5  med din store klokskap i handel hev du auka rikdomen din, og ditt hjarta ovmoda seg av din rikdom -
6  difor segjer Herren, Israels Gud, so: Av di du i ditt hjarta tykkjest vera ein gud,
7  sjå, difor let eg framande koma yver deg, valdsmennene millom folki, og dei skal draga sverdi sine mot din strålande visdom og vanhelga din glans.
8  I gravi skal dei støypa deg ned, og du skal døy ihelslegen manns daude midt uti havet.
9  Skal tru du då vil segja til din banemann: Eg er ein gud, endå du er eit menneske og ingen gud, du som er i handi på din dråpsmann?
10  Som dei u-umskorne døyr, so skal du døyr for handi åt framande; for eg hev tala, segjer Herren, Israels Gud.
11  Og Herrens ord kom til meg, og det lydde so:
12  Menneskeson, set i med ein syrgjesong yver Tyrus-kongen og seg til han; so segjer Herren, Israels Gud: Du som var innsiglet på den vel tilmåta bygnaden, full av visdom og fullkomen i venleik!
13  I Eden, Guds hage, budde du; yverstrådd var du med dyre steinar av alle slag: karneol, topas og demant, krysolit, onyks og jaspis, safir, karfunkel og smaragd, og gull; dine trummor og fløytor var i fullt arbeid hjå deg; den dagen du vart skapt, stod dei reiduge.
14  Du var ein salva kjerub med venger som gav livd, og eg sette deg på det heilage gudefjellet; der gjekk du ikring millom logande steinar*.
15  Ulastande var du i di åtferd frå den dagen du var skapt, til dess urettvisa fanst hjå deg.
16  Den store handelen din valda at du var full av urett og tok til synda; so vanhelga eg deg og dreiv deg burt frå gudefjellet, og eg tynte deg, du salva kjerub, so du ikkje lenger fekk vera millom dei logande steinar.
17  Ditt hjarta ovmoda seg av din venleik, du spillte din visdom for din glans; so kasta eg deg til jordi, eg la deg framfor augo på kongar, so dei kunde sjå på deg med lyst.
18  Med dine mange misgjerningar, med din urettferdige handel vanhelga du heilagdomane dine. Difor let eg eld loga ut frå deg, og han skal øyda deg; eg gjer deg til oska på jordi for augo på alle som ser deg.
19  Alle som kjende deg millom folkeslagi, er forfærde yver deg; ei skræmma hev du vorte, og burte er du - til æveleg tid.
20  Herrens ord kom til meg, og det lydde so:
21  Menneskeson, vend andletet mot Sidon og spå imot det
22  og seg: So segjer Herren, Israels Gud: Sjå, eg kjem yver deg, Sidon, og syner meg herleg i deg. Og dei skal sanna at eg er Herren, når eg held dom yver det og syner min heilagdom på det.
23  Eg vil senda sott og blod yver det på gatone, og drepne menner skal falla der for eit sverd som kjem yver det frå alle leider, og dei skal sanna at eg er Herren.
24  Sidan skal det aldri meir vera for Israels-lyden nokon stingande torn eller svidande tistel millom alle dei som bur rundt ikring dei, og som svivyrder dei, og dei skal sanna at eg er Herren, Israels Gud.
25  So segjer Herren, Israels Gud: Når eg samlar Israels-lyden ifrå folki som dei er spreidde imillom, då vil eg syna min heilagdom på dei for augo på folkeslagi, og dei skal bu i sitt land, det som eg gav Jakob, tenaren min;
26  dei skal bu trygt der og byggja hus og planta vinhagar - dei skal bu trygt, medan eg held dom yver alle deira grannar som svivyrer dei, og dei skal sanna at eg, Herren, er deira Gud.
 
 
# Profeten Esekiel 29
1  I det tiande året, den tolvte dagen i tiande månaden, kom Herrens ord til meg, og det lydde so:
2  Menneskeson, vend andletet mot Farao, kongen i Egyptar-land, og spå mot han og mot heile Egyptar-land!
3  Tala og seg: So segjer Herren, Israels Gud: Sjå, eg kjem yver deg, Farao, egyptarkonge, du den store draken, som ligg midt i elvane dine, og som segjer: Eg eig mi elv, og sjølv hev eg gjort henne.
4  Eg vil setja krokar i kjakane dine og lata fiskane i elvane dine hanga fast i reisti dine; so dreg eg deg upp or elvane dine, både deg og alle fiskane i elvane dine, dei som heng fast i reisti dine.
5  Eg skal kasta deg ut i øydemarki, både deg og kvar ein fisk i elvane dine; på berre marki skal du falla; du skal ikkje verta uppteken, ikkje uppsamla; eg gjev deg til mat åt dyri på jordi og fuglane i lufti.
6  Og alle som bur i Egyptar-land, skal sanna at eg er Herren, for di dei hev vore ein røyrstav åt Israels-lyden;
7  når dei* grip um deg** med handi so brotnar du og kløyver herdi på dei alle, og når dei styd seg på deg, ryk du i sund og fær dei alle til å sviga i lendene.
8  Difor segjer Herren, Israels Gud, so: Sjå, eg sverd koma yver deg, og eg vil rydja ut or deg både folk og fe.
9  Egyptar-landet skal verta til audn og øyda, og dei skal sanna at eg er Herren, for di han sa: Elvi er mi, og eg sjølv hev gjort henne.
10  Sjå, difor kjem eg yver deg og elvane dine og gjer Egyptar-land til aude moar, fulle av grushaugar, frå Midgol til Syene* og alt til landskilet mot Etiopia.
11  Mannefot skal ikkje fara der, og fefot skal ikkje fara der, og det skal liggja ubygt i fyrti år.
12  Eg vil gjera Egyptar-landet til ei audn millom aude land, og byane skal liggja i øyde millom øydelagde byar i fyrti år, og eg vil spreida egyptarane millom folki og strå dei kringum i landi.
13  For so segjer Herren, Israels Gud: Når fyrti år er lidne vil eg samla egyptarane frå dei folkeslag som dei var spreidde imillom.
14  Eg vil gjera ende på utlægdi for Egyptar-land og føra dei attende til Patros-landet, det landet som dei er ætta ifrå, og der skal dei vera eit vesalt kongerike.
15  Det skal vera lægre enn andre kongerike og aldri meir hevja seg yver folki, og eg vil lata dei verta so få i talet at dei ikkje kann rikja yver folki.
16  Og for Israels-lyden skal det aldri meir vera ei livd, som minner meg um deira misgjerning, når dei vender seg til dei, og dei skal sanna at eg er Herren, Israels Gud.
17  I det sju og tjugande året, den fyrste dagen i fyrste månaden, kom Herren ord til meg, og det lydde so:
18  Menneskeson! Nebukadnesar, Babel-kongen hev late heren sin streva hardt mot Tyrus; kvart eit hovud er fleinskalla, og kvar ei herd avgnura. Men løn hev han og heren hans ikkje fenge av Tyrus for alt sitt strev imot det.
19  Difor segjer Herren, Israels Gud, so: Sjå, eg gjev Egyptar-landet til Nebukadnesar, Babel-kongen, og han skal føra burt rikdomen der og rana og røva alt som der finst å rana og røva, og det skal heren hans hava til løn.
20  Til løn for strevet han hev havt, gjev eg han Egyptar-landet; for dei hev arbeidt for meg, segjer Herren, Israels Gud.
21  Den same dagen vil eg lata eit horn veksa upp åt Israels-lyden; og du skal få lata upp din munn midt ibland dei, og det skal sanna at eg er Herren.
 
 
# Profeten Esekiel 30
1  Herrens ord kom til meg, og det lydde so:
2  Menneskeson, spå og seg: So segjer Herren, Israels Gud: Barma dykk: Å, for ein dag!
3  For nær er dagen, ja, nær er Herren dag; ein myrkskya dag, ei domstid for folki skal det vera.
4  Eit sverd skal koma mot Egyptar-land, og Etiopia skal få skjelverider, når drepne menner fell i Egyptar-land; landsens rikdom skal dei føra burt, og grunnvollane skal verta nedrivne.
5  Etiopar og folk frå Put og Lud og alle dei framande hermennene og kubearar og sønene åt sambandslandet skal falla for sverd i lag med dei*
6  So segjer Herren: Dei som styd Egyptar-land, skal falla, og ovmodet og makti skal kverva; frå Migdol til Syene skal folket der falla for sverd, segjer Herren, Israels Gud.
7  I øyde skal det liggja millom aude land, og byane skal liggja millom øydelagde byar.
8  Og dei skal sanna at eg er Herren, når eg set eld på Egyptar-land, og alle som hjelper det, vert krasa.
9  Den dagen skal det fara sendebod frå meg på skip til å setja støkk i det ottelause Etiopia, og det skal få skjelve-rider, som på Egyptar-lands dag; for sjå, det kjem.
10  So segjer Herren, Israels Gud: Eg vil hava Nebukadnesar, Babel-kongen, til å gjera ende på den ståkande hopen i Egyptar-land.
11  Han og folket hans med han, valdsmennene millom folki, skal verta henta til å herja landet; dei skal draga sine sverd mot Egyptar-land og fylla landet med drepne menner.
12  Eg vil lata elvane torna og selja landet i hendene på illmenne, og eg vil hava framande til å øyda landet og alt som i det er; eg, Herren, hev tala.
13  So segjer Herren, Israels Gud: Eg vil tyna dei ufysne avgudane og rydja ut dei falske gudane i Memfis, og aldri meir skal det koma nokon fyrste i Egyptar-landet, og eg vil setja støkk i Egyptar-landet.
14  Eg vil leggja Patros i øyde og setja eld på Soan og halda dom yver No.
15  Eg vil renna ut min harm yver Sin, den sterke verni åt Egyptar-land, og rydja ut den ståkande hopen i No.
16  Eg vil setja eld på Egyptar-land; Sin skal skjelva og bivra, og No verta herteke, og Memfis skal fiendar taka midt på ljose dagen.
17  Dei unge menner i Aven og Pibeset skal falla for sverd, og sjølve* skal dei fara i utlægd.
18  I Tehafnehes skal dagen myrkna, når eg der bryt sund Egyptar-lands-åket, og det er ute med ovmodet og makti; sjølv vert det sveipt i skyer, og døtterne lyt fara i utlægd.
19  Eg vil halda dom yver Egyptar-land, og dei skal sanna at eg er Herren.
20  I det ellevte året, den sjuande dagen i fyrste månaden, kom Herrens ord til meg, og det lydde so:
21  Menneskeson! Armen åt Farao, egyptarkongen, hev eg brote forderva, og sjå, ingen hev fetla han; ingen hev bruka lækjeråder eller lagt bindsel ikring, so han kunde verta sterk nok til å gripa sverdet.
22  Difor segjer Herren, Israels Gud so: Sjå, eg kjem yver Farao, Egyptarkongen, og eg skal brjota armane hans sund, både den heile og den brotne, og lata sverdet detta or handi hans.
23  Eg vil spreida egyptarane millom folki og strå dei ut i landi.
24  Eg skal styrkja armane åt Babel-kongen og leggja sverdet mitt i hans hand, men armane åt Farao vil eg brjota, og han skal liggja og stynja framfor han, som ein mann styn når han hev fenge ulivssår.
25  Ja, armane åt Babel-kongen vil eg styrkja, men armane åt Farao skal siga ned; og dei skal sanna at eg er Herren, når eg legg sverdet mitt i handi på Babel-kongen, og han retter det ut mot Egyptar-landet.
26  Og eg vil spreida egyptarane millom folki og strå dei ut i landi, og dei skal sanna at eg er Herren.
 
 
# Profeten Esekiel 31
1  I det ellevte året, den fyrste dagen i tridje månaden, kom Herrens ord til meg, og det lydde so:
2  Menneskeson, seg til Farao, kongen i Egyptar-land, og hans ståkande hop: Kven likjest du på i di storvyrda?
3  Sjå, Assur var ei seder på Libanon med fagre greiner, ein skuggerik skog og høg på vokster, og kruna hans nådde upp millom skyene.
4  Vatnet gjorde han stor, vassdjupet gjorde han høg; med åene sine gjekk det kringum staden der han var planta, og sende vassveitene sine burtåt alle trei på marki.
5  Difor vart han høgre på vokster enn alle trei på marki, og han fekk mange greiner og lange kvister, av di det var so rikleg med vatn der han breidde seg;
6  på kvistane hans laga dei seg reir alle fuglar i lufti, under greinene hans fødde alle dyr på marki sine ungar, og i skuggen hans budde alle dei mange folkeslagi.
7  Han var fager i sin vyrdelege storleik, med sine lange greiner; for innmed roti hans var det nøgdi av vatn.
8  Sedrane i Guds hage skygde han ikkje burt, cypressar kunde ikkje liknast med hans kvister, og løntre var ikkje som hans greiner; det fanst ikkje tre i Guds hage jamfagert med han.
9  Fager hadde eg gjort han med hans mange greiner, og alle Eden-trei i Guds hage ovunda han.
10  Difor sa Herren, Israels Gud, so: Sidan han hev vorte so høg på vokster og hev tøygt kruna si upp millom skyene, og han ovmodar seg av denne store høgdi,
11  so gjev eg han i hendene på ein hovding yver folki, so han kann fara med han som han vil. For hans gudløysa skuld dreiv eg han ut,
12  og framande, valdsmennene millom folki, hogg han ned og let han liggja; på fjelli og i alle dalar fall hans kvister, og greinene hans brotna sund attmed kvar ein bekk i landet, og alle folk på jordi steig ned utor skuggen hans og let han liggja,
13  på den falne stomnen hans slo alle fuglar i lufti seg ned, og på greinene la dei seg alle dyr på marki -
14  so ingi tre som veks attmed vatn, skal ovmoda seg av sin vokster og tøygja kruna si upp millom skyene, og dei sterkaste av dei, alle dei som syg vatn til seg, ikkje skal standa der høgreiste; for alle er dei gjevne dauden i vald og lyt ned til nedheimen, midt millom mannsborni, til dei som stig ned i gravi.
15  So segjer Herren, Israels Gud: Den dagen han for ned i helheimen, let eg vassdjupet syrgja; eg breidde yver det for hans skuld, åene derifrå stemde eg, og dei store vatn laut stana. Eg klædde Libanon i svart for hans skuld, og alle tre på marki ormektast for hans skuld.
16  Med dunen av hans fall fekk eg folkeslag til å skjelva, då et støypte han ned i helheimen med dei som fer ned i gravi; då huggast dei i nedheimen alle Eden-trei, dei likaste og fagraste på Libanon, alle som saug vatn til seg.
17  Dei og for ned i helheimen saman med han, til dei som var drepne med sverd; for dei hadde vore hans arm* medan dei sat i livd i hans skugge midt imillom folki.
18  Kven likjest du* soleis på i herlegdom og storvyrda millom Eden-trei? - So skal du då verta støypt med Eden-trei ned i nedheimen; midt imillom u-umskorne skal du liggja, i lag med dei som er drepne med sverd. Soleis skal det ganga med Farao og heile hans ståkande hop, segjer Herren, Israels Gud.
 
 
# Profeten Esekiel 32
1  I det tolvte året, den fyrste dagen i tolvte månaden, kom Herrens ord til meg, og det lydde so:
2  Menneskeson, set i med ein syrgjesong yver Farao, kongen i Egyptar-land, og seg til han: Ei ungløva millom folki vilde du vera lik, og so var du som draken i havet, og du for fram i elvane dine og grugga upp vatnet med føtene dine og rota upp straumane.
3  So segjer Herren, Israels Gud: Difor sender eg skarar av mange folkeslag til å breida ut garnet mitt yver deg, og dei skal draga deg upp med noti mi.
4  Eg vil kasta deg upp på land og slengja deg burt på marki, og eg vil lata alle fuglar i lufti slå seg ned på deg og dyri på heile jordi metta seg med deg.
5  Eg vil kasta kjøtet ditt upp på fjelli og fylla dalane med den store skrotten din.
6  Eg vil vatna landet med blodflaumen frå deg alt upp til fjelli, og bekkefari skal verta fulle av deg.
7  Og når let deg slokna, vil eg breida yver himmelen og klæda hans stjernor i svart; yver soli vil eg breida skyer, og månen skal ikkje skina meir.
8  Alle skinande himmelljos vil eg klæda i svart for di skuld, og eg vil lata myrker koma yver landet ditt, segjer Herren, Israels Gud.
9  Eg vil skapa sorg i hjarto på mange folkeslag, når eg let din undergang spyrjast millom folki, i land som du ikkje kjenner.
10  Eg vil gjera mange folkeslag forfærde yver deg, og deira kongar skal rysja i holdet yver deg, når eg svingar mitt sverd framfor augo deira; dei skal bivra kvar augneblink, kvar og ein for sitt liv, den dagen du fell.
11  For so segjer Herren, Israels Gud: Sverdet åt Babel-kongen skal koma yver deg.
12  Din ståkande hop vil eg lata falla for sverdi at kjempor - valdsmenner millom folki er dei* alle saman; dei skal tyna Egyptar-lands ovmod, og heile den ståkande hopen skal verta øydd.
13  Eg vil rydja ut alt feet der, som hev beitt attmed dei mange vatni, og ingen mannefot skal grugga dei meir, og ingi klauv skal grugga dei meir.
14  Då vil eg lata vatni deira minka og løkene deira renna burt som olje, segjer Herren, Israels Gud,
15  når eg gjer Egyptar-landet til ei audn, so landet ligg audt og tomt, av di eg slær ned alle som der bur; og dei skal sanna at eg er Herren.
16  Ein syrgjesong er dette, og syngja han skal dei, folke-døtterne skal syngja han; yver Egyptar-land med heile sin ståkande hop skal dei syngja han, segjer Herren, Israels Gud.
17  I det tolvte året, den femtande dagen i månaden, kom Herrens ord til meg, og det lydde so:
18  Menneskeson, barma deg yver Egyptar-lands ståkande hop og send han ned, han og døtterne åt herlege folkeslag, til nedheimen, saman med dei som fer ned i gravi!
19  Gjeng du framum nokon i venleik? Far ned og legg deg hjå dei u-umskorne!
20  Millom dei som er drepne med sverd, skal dei* falla; sverdet er gjeve**. Drag burt med det*** og med heile den ståkande hopen der!
21  Hovdingane millom kjempone talar um han* og hans hjelpesmenner midt utor helheimen; Ned er dei farne, der ligg dei, dei u-umskorne, drepne med sverd.
22  Der er Assur og heile hans flokk, rundt ikring han er hans graver; alle er dei drepne, falne for sverd;
23  han fekk sine graver inst inni hola, og hans flokk ligg rundt ikring hans grav; alle er dei drepne, falne for sverd, dei som breidde ut redsla i landet åt dei levande.
24  Der er Elam og heile hans ståkande hop rundt ikring hans grav; alle er dei drepne, falne for sverd, dei som u-umskorne for ned til nedheimen, dei som hadde breidt ut redsla for seg i landet åt dei levande og bar si skam med dei som fer ned i gravi.
25  Midt imillom drepne menner hev dei stelt til ei lega åt han med heile hans ståkande hop, rundt ikring han er hans graver; alle er dei u-umskorne, drepne med sverd, av di redsla for dei breidde seg i landet åt dei levande, og dei bar si skam med dei som fer ned i gravi; midt imillom drepne menner vart han lagd.
26  Der er Mesek-Tubal og heile hans ståkande hop, rundt ikring han er hans graver; alle er dei u-umskorne, drepne med sverd, av di dei hadde breidt ut redsla for seg i landet åt dei levande.
27  Skulde dei då ikkje liggja hjå kjempor, hjå dei som er falne av dei u-umskorne, som for ned i helheimen med sin stridsbunad og fekk sverdi sine lagde under sine hovud, og si misgjerning yver sine bein, av di det hadde vore redsla for kjempone i landet åt dei levande?
28  Du og skal verta krasa midt ibland u-umskorne og liggja hjå dei som er drepne med sverd.
29  Der er no Edom med sine kongar og alle sine fyrstar, som, med alt sitt velde, er lagde hjå dei som er drepne med sverd; dei skal liggja hjå dei u-umskorne og hjå dei som fer ned i gravi.
30  Der er no fyrstane frå Norder-land alle saman, og alle Sidon-buane, som for ned med dei drepne og vart til skammar, endå dei i sitt velde hadde vore til skræmsla for folk, og u-umskorne fekk dei si lega hjå dei som var drepne med sverd, og dei bar si skam med dei som fer ned i gravi.
31  Dei skal Farao sjå, og huggast yver heile sin ståkande hop; drepne med sverd er Farao og heile hans her, segjer Herren, Israels Gud.
32  For eg hev breidt ut redsla for han i landet åt dei levande, og han skal verta lagd hjå dei u-umskorne, hjå dei som er drepne med sverd, Farao sjølv og heile hans ståkande hop, segjer Herren, Israels Gud.
 
 
# Profeten Esekiel 33
1  Herren ord kom til meg, og det lydde so:
2  Menneskeson, tala til landsmennene dine og seg til dei: Når eg let sverd koma yver eit land, og landslyden tek ein av sine eigne og seg han til vaktmann åt seg,
3  og han ser sverdet koma yver landet og blæs i luren og varar folket,
4  men den som høyrer lurljomen, ikkje let seg vara, og sverdet kjem og tek han burt, då skal blodet hans koma på hans hovud;
5  han høyrde lurljomen, men let seg ikkje vara, blodet hans skal kome yver han sjølv; men hadde han late seg vara, so hadde han berga livet.
6  Men når vaktmannen ser sverdet koma og ikkje blæs i luren, og folket ikkje vert vara, og sverdet kjem og tek burt einkvan av dei, då vert han burtteken for si misgjerning, men blodet hans vil eg krevja av handi åt vaktmannen.
7  Du menneskeson! Til vaktmann hev eg sett deg åt Israels-lyden. Når du då høyrer eit ord frå min munn, so skal du vara dei åt frå meg.
8  Når eg segjer til den ugudlege: Du ugudlege, du skald døy - og du ikkje talar og varar den ugudlege for hans åtferd, då skal han, den ugudlege, døy for si misgjerning, men blodet hans vil eg krevja av di hand.
9  Men hev du vara den ugudlege for åtferdi hans, at han måtte venda um frå henne, men han vender ikkje um frå si åtferd, då skal han døy for si misgjerning, men du hev berga di sjel.
10  Og du menneskeson, seg til Israels-lyden: De segjer so: Våre brot og våre synder tyngjer på oss, og for deira skuld visnar me reint burt; kor kann me då leva?
11  Seg til dei: So visst som eg lever, segjer Herren, Israels Gud: Eg hev ikkje hugnad i det at den ugudlege døyr, men i det at den ugudlege vender um frå si åtferd og lever. Vend um, vend um frå dykkar vonde vegar! Kvifor vil de døy, du Israels-lyd?
12  Og du menneskeson, seg til landsmennene dine: Rettferdig manns rettferd skal ikkje frelsa han den dagen han syndar, og ugudleg manns gudløysa skal ikkje fella han den dagen han vender um frå si gudløysa, og den rettferdige skal ikkje kunna leva ved si rettferd den dagen han syndar.
13  Når eg segjer um den rettferdige: Han skal få leva, men han lit på si rettferd og gjer urett, då skal alle hans rettferdige verk verta gløymde, og han skal døy for uretten som han hev gjort.
14  Og når eg segjer til den ugudlege: Du lyt døy, og han vender um frå si synd og gjer rett og rettferd,
15  so han den ugudlege, gjev pant attende, gjev lika for det han hev rana, held seg etter livsens bod, so han ikkje gjer urett, då skal han leva, han skal ikkje døy.
16  All syndene som han hev gjort skal vera gløymde; rett og rettferd hev han gjort, leva skal han.
17  Og so segjer landsmennene dine: Herrens åtferd er ikkje rett! Men det er deira eigi åtferd som ikkje er rett.
18  Når den rettferdige vender um frå si rettferd og gjer urett, so lyt han døy,
19  og når den ugudlege vender um frå si gudløyse og gjer rett og rettferd, so skal han få leva.
20  Og endå segjer de: Herrens åtferd er ikkje rett. Eg vil døma dykk, du Israels-lyd, kvar og ein etter hans åtferd.
21  I det tolvte året etter me var burtførde, den femte dagen i tiande månaden, kom det nokre rømingar frå Jerusalem til meg og sa: Byen er teken.
22  Men Herren hand var komi yver meg um kvelden, fyrr rømingane kom, og han let upp munnen min, innan dei kom til meg um morgonen; munnen min vart upplaten, og eg var ikkje mållaus lenger.
23  Og Herrens ord kom til meg, og det lydde so:
24  Menneskeson! Dei som bur millom røysane der burte i Israels-landet, segjer so: Abraham var berre ein, og han fekk landet til eiga; me er mange, me hev fenge landet til eigedom.
25  Seg difor til dei: So segjer Herren, Israels Gud: De et kjøt med blodet i og lyfter augo dykkar til dei ufysne avgudane dykkar og renner ut blod - og de skulde få eiga landet?
26  De lit på sverdet dykkar, de fer med styggedom og skjemmer konone åt kvarandre - og de skulde få eiga landet?
27  So skal du segja til dei: So segjer Herren, Israels Gud: So visst som eg lever, skal dei som bur millom røysane, falla for sverd, og den som er på marki, gjev eg til mat åt villdyri, og dei som held til i fjellborgene og i hellerane, skal døy av sott.
28  Eg vil gjera landet audt og øyde, og det skal vera ute med ovmodet og makti hjå det, og fjelli i Israel skal liggja i øyda, so ingen ferdast der.
29  Og dei skal sanna at eg er Herren, når eg gjer landet audt og øyde for skuld alt det avstyggelege som dei hev gjort.
30  Og du menneskeson, landsmennene dine talar seg imillom um deg frammed veggene og i husdørene, og alle segjer dei til kvarandre: Kom, lat oss høyra kva for eit ord det er som no gjeng ut frå Herren!
31  So kjem dei til deg i store flikkar, og dei seg framfor deg og læst vera mitt folk og lyder på ordi dine, men dei gjer ikkje etter dei; for det som er etter deira smak, det gjer dei, og hjarta deira trår etter vinning.
32  Og sjå, du er som eit elskhugskvede for dei, som ein songar med vent mål og fagert spel; dei lyder på ordi dine, men gjer ikkje etter dei.
33  Men når det kjem - og koma skal det - då skal dei sanna at ein profet hev vore millom dei.
 
 
# Profeten Esekiel 34
1  Herrens ord kom til meg, og det lydde so:
2  Menneskeson, spå mot Israels hyrdingar, spå og seg til dei, til hyrdingane: So segjer Herren, Israels Gud: Usæle Israels hyrdingar, som røktar seg sjølve! Er det ikkje hjordi hyrdingen skal røkta?
3  Feita et de, og med ulli klæder de dykk, det gjødde slaktar de; hjordi røktar de ikkje.
4  Det veike hev de ikkje styrkt, det sjuke hev de ikkje lækt, det sundbrotne hev de ikkje bunde um, det burtdrivne hev de ikkje sanka, og det burtkomne hev de ikkje leita upp, men de hev fare hardt fram mot dei og med vald.
5  So vart dei spreidde, av di dei var hyrdinglause; dei vart til føda for alle villdyr på marki, og spreidde vart dei.
6  Forvilla fer sauene mine på alle fjell og på kvar ein høg haug; utyver alt landet er sauene mine spreidde, og ingen spør etter dei, og ingen leitar.
7  Høyr difor Herrens ord, de hyrdingar!
8  So visst som eg lever, segjer Herren, Israels Gud: Sanneleg, etter di sauene mine hev vorte til eit ran, og dei hev vorte til føda for alle villdyr på marki, av di dei var hyrdinglause, og hyrdingane mine ikkje spurde etter sauene mine, men hyrdingane røkta seg sjølve og ikkje røkta sauene mine -
9  difor, de hyrdingar, høyr Herrens ord:
10  So segjer Herren, Israels Gud: Sjå, eg kjem yver hyrdingane og vil krevja sauene mine av deira hand og taka frå dei gjætsla, so hyrdingane ikkje lenger skal røkta seg sjølve; og eg vil berga sauene mine frå deira munn, so dei ikkje skal vera til føda for dei.
11  For so segjer Herren, Israels Gud: Sjå, eg sjølv kjem og vil spyrja etter sauene mine og sjå til dei.
12  Liksom ein hyrding ser til si hjord den dagen han er millom dei spreidde sauene sine, soleis vil eg sjå til sauene mine og berga dei frå alle stader der dei er spreidde på ein dag med skyer og myrkeskodda.
13  Eg vil føra dei ut ifrå folkeslagi og sanka dei ut or landi og føra dei til deira eige land, og eg vil gjæta dei i Israels-fjelli, i dalane og kvar dei elles bur i landet.
14  I ei god gjætslemark vil eg gjæta dei, i Israels høge fjell skal deira hamning vera; der skal dei roa seg i ei god hamning og ganga i feit beitemark i Israels-fjelli,
15  Eg vil sjølv gjæta sauene mine og sjølv få dei til å roa seg, segjer Herren, Israels Gud.
16  Det burtkomne vil eg leita upp, det burtrivne vil eg sanka, det beinbrotne vil eg binda um, og det sjuke vil eg styrkja. Men det feite og det sterke vil eg tyna; eg vil røkta det slik som rett er.
17  Og de, sauene mine, so segjer Herren, Israels Gud: Sjå, eg dømer millom sauer og sauer, millom verar og bukkar.
18  Er det ikkje nok åt dykk at de fær ganga i det beste beite, sidan de trakkar ned det som stend att i beitemarki dykkar? Er det ikkje nok at de fær drikka det klåraste vatnet, sidan de rotar upp med føtene det som er att?
19  Og sauene mine - skal dei eta det som de hev trakka ned, og drikka det som de hev rota upp med føtene?
20  Difor segjer Herren, Israels Gud, so til dei: Sjå, eg sjølv kjem og vil døma millom dei feite sauene og dei skrinne sauene.
21  Etter di de trengjer alle dei veike undan ned sida og bog og stangar dei med horni dykkar, til de fær spreidt dei og jaga dei av,
22  so vil eg berga sauene mine, og dei skal ikkje lenger vera til ran, og eg vil døma millom sauer og sauer.
23  Eg vil reisa upp ein hyrding yver dei, og han skal gjæta dei - min tenar David*; han skal gjæta dei, han skal vera deira hyrding.
24  Og eg, Herren, vil vera deira Gud, og min tenar David skal vera fyrste millom dei; eg, Herren hev tala
25  Eg vil gjera ei fredspakt med dei og rydja ut udyr or landet, so dei trygt kann bu i øydemarki og sova i skogane.
26  Og eg vil gjera dei og landet rundt ikring min haug til ei velsigning; eg vil senda regn i rett til; regnskurer til velsigning skal det vera.
27  Trei på marki skal gjeva si frukt, og jordi skal gjeva si grøda, og dei skal bu trygt i landet sitt; og dei skal sanna at eg er Herren, når eg bryt sund stengene i åket deira og friar dei or deira hender som trælka dei.
28  Dei skal ikkje lenger vera eit ran for folki, og villdyri på jordi skal ikkje eta dei upp; dei skal bu trygt, og ingen skal skræma dei.
29  Eg vil lata ein planting veksa upp åt dei som skal gjera dei namngjetne, og dei skal aldri meir verta burtrivne av svolt i landet og aldri meir ljota tola hæding frå heidningfolki.
30  Dei skal sanna at eg, Herren, er med dei, og at dei, Israels-lyden, er mitt folk, segjer Herren, Israels Gud.
31  Og de sauene mine, sauene som eg beiter, menneske er de; eg er dykkar Gud segjer Herren, Israels Gud.
 
 
# Profeten Esekiel 35
1  Herrens ord kom til meg, og det lydde so:
2  Menneskeson, vend andletet mot Se'ir-fjellet og spå mot det!
3  Seg til det: So segjer Herren, Israels Gud: Sjå eg kjem yver deg, du Se'ir-fjell, og retter ut handi mot deg og gjer deg audt og øyde.
4  Byane dine vil eg gjera til grushaugar, og du sjølv skal verta ei audn; og du skal sanna at eg er Herren.
5  For di du ber på ein æveleg fiendskap og lét Israels-borni koma under sverds-egg - i deira usæletid, då den misgjerningi vart fullførd som førde til undergang,
6  difor, so visst som eg lever, segjer Herren, Israels Gud, vil eg gjera det til blod, og blod skal søkja etter deg; for di du ikkje hev hata blod, skal blod søkja etter deg.
7  Eg vil gjera Se'ir-fjellet audt og øyde og rydja ut or det alle som kjem og fer.
8  Eg vil fylla fjelli der med drepne menner; på dine haugar og i dine dalar og i alle dine bekker skal det falla menner som er drepne med sverd.
9  Til ævelege audner vil eg gjera deg, og byane dine skal aldri meir verta bustader; og de skal sanna at eg er Herren
10  For di du sa: Båe folki* og båe landi skal verta mine, og me vil taka dei til eiga, endå Herren hev vore der,
11  difor vil eg, so visst som eg lever, segjer Herren, Israels Gud, gjera med deg etter den vreide og ovund som du hev synt i ditt hat imot dei, og eg skal verta kjend hjå dei når eg dømer deg.
12  Og du skal sanna at eg, Herren hev høyrt alle hædingsordi som du hev tala mot Israels-fjelli, då du sa; Dei er lagde i øyde, me hev lenge fenge dei til mat.
13  De bruka munnen mot meg i ovmod og let falla mange ord imot meg; eg hev nok høyrt det.
14  So segjer Herren, Israels Gud: Medan all jordi fagnar seg, vil eg leggja deg i øyde.
15  Som du fagna deg av di arven åt Israels-lyden vart øydelagd, so vil eg gjera med deg; ei audn skal Se'ir-fjellet verta, og heile, heile Edom med, og dei skal sanna at eg er Herren.
 
 
# Profeten Esekiel 36
1  Og du menneskeson, spå um Israels-fjelli og seg: Høyr Herrens ord, de Israels-fjell!
2  So segjer Herren Israels Gud: For di fienden ropa: Hå, hå! yver dykk og sa: Dei ævelege haugar hev vorte vår eiga,
3  difor skal du spå og segja: So segjer Herren, Israels Gud: For di, ja for di dei avøyder dykk og glefser etter dykk frå alle leider, so hine folki kann eigna dykk til seg, og for di dei hev kome på folketunga og hev fenge eit låkt ord på dykk ibland folk,
4  difor, de Israels-fjell, høyr ordet frå Herren, Israels Gud! So segjer Herren, Israels Gud, til fjelli og haugane, til bekkene og dalane og til røysane på dei aude tuftene og til dei folketome byane, som hev vorte til ran og til spott for hine folki, som bur rundt ikring,
5  difor segjer Herren, Israels Gud, so: Sanneleg i min brennande harm hev eg tala mot hine folki og mot heile Edom, som hev etla seg landet mitt til eiga med hjartans gleda og med vanvyrdnad i si sjel, so dei kunde driva ut dei som bur der, og herja det;
6  difor skal du spå um Israels-landet og segja til fjelli og til haugane, til bekkene og dalane: So segjer Herren, Israels Gud: Sjå eg hev tala i min brennhug og min harm: For di de hev lote tola hæding frå heidningfolki,
7  difor segjer Herren Israels Gud, so: Eg hev lyft mi hand i veret og svore: Sanneleg, folket som bur rundt ikring dykk, skal sjølv tola hæding.
8  Men de, Israels-fjell, skal dykkar greiner og bera dykkar frukt åt mitt folk Israel; for snart skal de koma heim att.
9  For sjå, eg kjem til dykk, eg skal snu meg til dykk, og de skal verta dyrka og sådde.
10  Eg vil føra ei mengd med menneske upp på dykk, heile Israels-lyden, og i byane skal der atter bu folk, og øydestadene skal verta bygde i nyo.
11  Eg vil gjera dykk rike på folk og fe, og dei skal aukast og verta rike på avkjøme; eg vil gjeva dykk folkerike bygder som fyrr i tidi og gjera dykk endå meir godt i dykkar fyrste tid; og de skal sanna at eg er Herren.
12  Eg vil lata menneske, mitt folk Israel, ferdast på dykk; dei skal taka deg* til eiga, og du skal vera deira odel; og du skal aldri meir gjera dei barnlause.
13  So segjer Herren, Israels Gud: For di dei segjer til deg: Ein mannetar er du, og barnlaus hev du gjort dine folk*,
14  difor skal du aldri meir eta menneske og aldri meir få folket ditt til å snåva, segjer Herren, Israels Gud.
15  Og aldri meir let eg deg høyra hæding frå folki, og vanvyrdnad frå folkeslagi skal du aldri meir turva tola, og dine eigne folk skal du aldri meir få til å snåva, segjer Herren Israels Gud.
16  Herrens ord kom til meg, og det lydde so:
17  Menneskeson! Israels-lyden budde i landet sitt, og dei sulka det med si åtferd og sine verk; som ureinskapen hjå kvinna når ho hev sine tider, so var deira åtferd for mi åsyn.
18  Då rende eg ut min harm yver dei for det blodet som dei hadde rent ut yver landet, og for di dei hadde sulka det med dei ufysne avgudane sine.
19  Eg spreidde dei millom folki, og dei vart strådde ikring i landi; etter deira åtferd og verk dømde eg dei.
20  Men kva for folk dei so kom til, vanhelga dei mitt heilage namn, med di det vart sagt um dei: Dette er Herrens folk, men endå laut dei fara utor landet hans!
21  Då gjorde det meg ilt for mitt heilage namn, som Israels-lyden hadde vanhelga millom dei folki som dei kom til.
22  Difor skal du segja til Israels-lyden: So segjer Herren, Israels Gud: Ikkje for dykkar skuld, du Israels-lyd, gjer eg det, men for mitt heilage namn skuld, som de hev vanhelga millom dei folki som dei kom til.
23  Eg vil helga mitt store namn som hev vorte vanhelga millom folki med di hev vanhelga millom det ibland dei; og folki skal sanna at eg er Herren segjer Herren, Israels Gud, når eg syner min heilagdom på dykk og for dykkar augo.
24  Eg vil henta dykk frå folki og sanka dykk ut or alle landi og flytja dykk til dykkar eige land.
25  Då vil eg skvetta reint vatn på dykk, so de vert reine; frå all dykkar ureinska og frå alle dykkar ufysne avgudar vil eg reinsa dykk.
26  Eg vil gjeva dykk eit nytt hjarta, og ei ny ånd vil eg gjeva inni dykk, og eg vil taka burt steinhjarta or dykkar kjøt og gjeva dykk eit kjøthjarta.
27  Min Ande vil eg gjeva inni dykk, og eg vil få dykk til å leva etter mine bod og å halda lovene mine og gjera etter dei.
28  De skal bu i det landet som eg gav federne dykkar, og de skal vera mitt folk, og eg vil vera dykkar Gud.
29  Eg vil fria dykk frå all dykkar ureinska, og eg vil kalla på kornet og gjera det follrikt og ikkje lata svolt og naud koma på dykk.
30  Eg vil mangfalda frukti på trei og grøda på marki, so de ikkje lenger skal taka imot hæding frå heidningfolki for svolt.
31  Då skal de minnast dykkar vonde åtferd og dykkar verk, som ikkje var gode, og de skal styggjast ved dykk sjølve for misgjerningane og styggedomen dykkar.
32  Ikkje for dykkar skuld gjer eg det, segjer Herren, Israels Gud, det skal de vita! De må blygjast og skjemmast av åtferdi dykkar, du Israels-lyd!
33  So segjer Herren, Israels Gud: Den dagen eg reinsar dykk frå alle dykkar misgjerningar, vil eg lata det bu folk att i byane, og husi som ligg i røysar, skal verta uppatt-bygde,
34  og landet som var lagt i øyde, skal verta dyrka i staden for at det var ei audn for augo på kvar mann som gjekk framum.
35  Då skal dei segja: Dette landet som var lagt i øyde, hev vorte som Eden-hagen, og byane som var herja og øydelagde og nedrivne, dei bur det no folk i, og dei hev fenge murar.
36  Og dei folki som vert att rundt ikring dykk, skal sanna at eg, Herren, hev bygt upp att det som vart nedrive, og planta det i det aude landet. Eg, Herren, hev sagt det, og eg skal setja det i verk.
37  So segjer Herren, Israels Gud: I dette og vil eg bønhøyra Israels-lyden, so eg gjer det for dei: Eg vil gjera det so folkerikt der at dei vert som ein saueflokk;
38  som ein heilag saueflokk, som saueflokken i Jerusalem i høgtidene, soleis skal dei manneflokkane vera som fyller dei aude byane; og dei skal sanna at eg er Herren.
 
 
# Profeten Esekiel 37
1  Herrens hand kom yver meg, og i åndi førde Herren meg ut og sette meg ned midt i dalen, som no var full av bein.
2  Han førde meg rundt ikring dei, og eg såg at det låg ei ovmengd av dei utyver dalen, og dei var heilt turre.
3  So sa han til meg: Menneskeson! Skal tru dei vil livna upp att, desse beini? Eg svara: Herre, Israels Gud, du veit det.
4  Då sa han til meg: Spå um desse beini og seg til dei: De turre bein, høyr Herrens ord!
5  So segjer Herren, Israels Gud, til desse beini: Sjå, eg let det koma livsande i dykk, so de livnar upp att.
6  Eg vil leggja senar på dykk og draga hud yver utanpå dykk og gjeva dykk livsande, so de livnar upp att; og de skal sanna at eg er Herren.
7  Eg spådde so som eg var fyresagd, og medan eg spådde, høyrde eg ei skråving; det tok til å braka, og beini drog seg innåt kvarandre.
8  So såg eg at det kom senar og kjøt på dei, og at det drog seg hud yver dei utanpå det; men livsande var det ikkje i dei.
9  Då sa han til meg: Spå og tala til livsanden! Spå, menneskeson, og seg til livsanden: So segjer Herren, Israels Gud: Kom, du livsande, frå dei fire vindar og blås på desse drepne mennene, so dei kann livna upp att!
10  Og eg spådde so som han hadde sett meg til. Då kom livsanden i dei, og dei livna og reis upp på føtene, ein ovleg, ovleg stor her.
11  So sa han til meg: Menneskeson! Desse beini, dei er heile Israels-lyden. Sjå, dei segjer: Turre er våre bein, og vår von vart um inkje; det er ute med oss.
12  Spå difor og set til dei: So segjer Herren, Israels Gud: Sjå, eg opnar gravene dykkar og let dykk, mitt folk, risa upp or gravene dykkar, og eg fører dykk til Israels-landet,
13  Og de skal sanna at eg er Herren, når eg opnar gravene dykkar og let dykk mitt folk risa upp or dei.
14  Eg vil senda min Ande i dykk, so de livnar upp att, og eg vil lata dykk få bu i landet dykkar; og de skal sanna at eg, Herren, hev sagt det, og at eg vil setja det i verk med segjer Herren.
15  Herrens ord kom til meg, og det lydde so:
16  Du menneskeson, tak deg ein stav og skriv på han; for Juda og dei Israels-born som er med han! Og tak deg ein annan stav og skriv på han: For Josef - ein stav for Efra'im og heile Israels-lyden som er med han!
17  Legg dei so i hop, ein attåt hin, til EIN stav, so dei vert til eitt i handi di!
18  Og når landsmennene dine segjer til deg: Vil du ikkje lata oss få vita kva du meiner med dette? -
19  då skal du segja til dei: So segjer Herren, Israels Gud: Sjå, eg tek Josefs-staven, som er i handi åt Efra'im og Israels-ættene som er med han, og legg dei attåt Juda-staven og gjer dei til ein stav, so dei vert til eitt i handi mi.
20  Og stavane som du skriv på, skal du halda i handi framfor augo på dei.
21  Seg so til dei: So segjer Herren, Israels Gud: Sjå, eg hentar Israels-borni frå dei folki som dei for burt til, og eg vil samla dei frå alle leider og føra dei til deira eige land.
22  Eg vil gjera dei til eitt folk i landet, på Israels-fjelli, og ein konge skal vera konge yver dei alle, og dei skal ikkje lenger vera tvo folk og ikkje lenger vera sundbytte i tvo rike.
23  Dei skal ikkje lenger sulka seg med dei ufysne avgudane sine og styggedomen sin eller med nokor av alle misgjerningane sine, og eg vil fri dei ut frå alle deira bustader, der dei hev synda, og reinsa dei, og dei skal vera mitt folk, og eg vil vera deira Gud.
24  Min tenar David* skal vera konge yver dei, og ein hyrding skal det vera for dei alle; dei skal leva etter mine lover og halda mine bod og gjera etter dei.
25  Dei skald bu i det landet som eg gav min tenar Jakob, det som federne dykkar budde i; dei skal bu i det, dei sjølve og borni deira og barneborni deira, til æveleg tid, og David, tenaren min, skal vera deira fyrste i all æva.
26  Eg vil gjera ei fredspakt med dei - ei æveleg pakt med dei skal det vera; og eg vil busetja dei i landet mitt og lata dei aukast og setja min heilagdom midt ibland dei i all æva.
27  Ja, min bustad skal vera yver dei, og eg vil vera deira Gud, og dei skal vera mitt folk.
28  Og folki skal sanna at eg er Herren, som helgar Israel, når min heilagdom vert verande millom dei i all æva.
 
 
# Profeten Esekiel 38
1  Herrens ord kom til meg, og det lydde so:
2  Menneskeson, vend andletet mot Gog i Magog-landet, fyrsten yver Ros, Mesek og Tubal, og spå imot han
3  og seg: So segjer Herren, Israels Gud: Sjå, eg kjem yver deg, Gog, fyrste yver Ros, Mesek og Tubal!
4  Eg vil snu deg um og setja krokar i kjakane dine og føra deg ut med heile din her, hestar og ridarar, gildt klædde alle i hop, ein heil mannfjølde med store og små skjoldar, med sverd i hand alle saman.
5  Persarar og etiopar og putarar er med dei, alle saman med skjold og hjelm;
6  Gomer med alle sine herskarar, Togarma-lyden lengst nord i heimen med alle sine herskarar, mange folkeslag er med deg.
7  Herbu deg og gjer alt reidugt, du og alle herflokkane dine, som hev samla seg hjå deg, og du skal vera føraren deira.
8  Når lang tid er lidi, kjem turen til deg; når åri renn ut, skal du koma til eit land som er berga undan for sverdet, og der det bur eit folk som er samla frå mange folkeslag, upp på Israels-fjelli, som stødt hadde lege i øyde; men no er det ført ut frå folkeslagi, og dei bur der trygt alle saman.
9  Dit upp skal du fara; som ei stormflaga skal du koma, som ei sky skal du vera til å skyla landet, du og alle herskarane dine og mange folkeslag med deg.
10  So segjer Herren, Israels Gud: På den dagen skal tankar koma upp i hjarta ditt, og du skal tenkja ut meinråder
11  og segja: Eg vil fara upp mot eit land med opne byar, eg vil koma på fredlege folk, som bur trygt, som alle saman bur utan murar og korkje hev bom eller portar.
12  For du vil rana og røva og taka herfang og venda di hand mot eit folk som er sanka frå folkeslagi, og som hev samla seg bufe og gods, der det bur på jord-navlen*.
13  Sjeba og Dedan og kjøpmennene frå Tarsis og alle ungløvone* deira skal segja til deg: Kjem du og vil rana og røva? Hev du drege i hop dine herskarar til å gjera herfang, til å føra burt sylv og gull, til å taka bufe og gods, til å rana ran i det store?
14  Difor skal du spå, menneskeson, og segja til Gog: So segjer Herren, Israels Gud: Sjå, når den tidi kjem då Israel, folket mitt, bur trygt, då fær du nok vita det.
15  Då skal du koma frå landet ditt lengst nord i heimen, du og mange folkeslag med deg, ridande på hestar alle saman, ein stor skare og ein veldig her;
16  som ei sky skal du fara upp mot mitt folk Israel og skyla landet. I dei siste dagane skal det henda; då let eg deg koma yver landet mitt, so folkeslagi skal læra å kjenna meg, når eg syner min heilagdom på deg, Gog, for augo på dei.
17  So segjer Herren, Israels Gud: Er det deg eg tala um i gamle dagar igjenom tenarane mine, profetane i Israel, dei som spådde i dei dagane, år for år, at eg vilde lata deg koma yver dei?
18  Men den same dagen, den dagen Gog kjem yver Israels-landet, segjer Herren, Israels Gud, då skal harmen min stiga upp i mi åsyn.
19  Og i min brennhug, i min logande vreide segjer eg: Sanneleg den dagen skal det koma ein stor jordskjelv yver Israels-landet.
20  Då skal dei skjelva for mi åsyn både fiskane i havet og fuglane i lufti og dyri på marki og alt kreket som krek på jordi, og kvart eit menneske som på jordi bur; fjelli skal brotna og hamrane rapa ned, og kvar ein mur skal falla til jordi.
21  Eg vil bjoda ut sverd imot han på alle mine fjell, segjer Herren, Israels Gud; ein skal venda sverdet sitt mot hin.
22  Eg vil halda dom yver han med sott og med blod, og støyteregn og haglsteinar, eld og svovel vil eg lata renna yver han og herskarane hans og yver dei mange folkeslagi som er med han.
23  Soleis vil eg syna meg stor og heilag og gjera meg kjend for augo på mange folkeslag, og dei skal sanna at eg er Herren.
 
 
# Profeten Esekiel 39
1  Og du menneskeson, spå mot Gog og seg: So segjer Herren Israels Gud: Sjå, eg kjem yver deg, Gog, du fyrste yver Ros, Mesek og Tubal!
2  Eg vil snu deg um og jaga deg fram og føre deg upp frå landet lengst nord i heimen og lata deg koma upp på Israels-fjelli.
3  Der vil eg slå bogen din utor vinstre handi og lata pilene dine detta utor høgre handi.
4  På Israels-fjelli skal du falle, du og all herskarane dine og folkeslagi som er med deg; eg gjev deg til mat åt alle slag rovfuglar og åt villdyri på marki.
5  På marki skal du falla; for eg hev tala, segjer Herren, Israels Gud.
6  Og eg vil senda eld mot Magog og mot dei som bur trygt i øylandi; og dei skal sanna at eg er Herren.
7  Mitt heilage namn vil eg gjera kunnigt bland mitt folk Israel, og aldri meir vil eg lata mitt heilage namn verta vanhelga; og folkeslagi skal sanna at eg er Herren, heilag i Israel.
8  Sjå, det kjem, det hender, segjer Herren, Israels Gud; det er dagen som eg hev tala um.
9  Då skal dei som bur i Israels-byane, ganga ut og gjera upp eld og nøra han med herbunader og små og store skjoldar, med bogar og piler og stavar og spjot, og dei skal bruka det til å elda med i sju år;
10  dei skal ikkje henta ved or marki og ikkje hogga i skogane, men med herbunadene skal dei elda; og dei skal rana sine ransmenner og herja sine herjarar, segjer Herren, Israels Gud.
11  På den dagen vil eg gjeva Gog ein gravstad i Israel, Ferdamannsdalen austanfor havet, og han skal stengja vegen for ferdafolket; der skal dei gravleggja Gog og heile mannemugen hans og dei skal kalla staden Gogs-muge-dalen.
12  I sju månader skal Israels-lyden halda på med å jorda dei, so landet kann verta reinsa.
13  Heile landslyden skal vera med og jorda dei, og det skal gjera dei namngjetne den dagen eg syner meg herleg, segjer Herren, Israels Gud,
14  Dei skal velja ut nokre menner som stødt skal fara um i landet, og andre som skal hjelpa dei til å jorda dei som ligg att utyver marki rundt ikring i landet, so dei fær reinsa det. Når sju månader er lidne, skal dei taka til med leitingi;
15  og når dei er ute på si ferd, dei skal fara um i landet, og einkvan av dei fær sjå eit mannebein, so skal dei setja upp et merke der, til gravarane fær grave det ned i Gogs-muge-dalen.
16  Det skal vera ein by der med namnet Hamona*. Soleis skal og dei reinsa landet.
17  Og menneskeson! So segjer Herren, Israels Gud: Seg til allslags fuglar og til alle villdyri på marki: Samla dykk saman og kom, sanka dykk frå alle leider til slaktofferet som eg slaktar åt dykk, eit stort slaktoffer frå Israels-fjelli; de skal få eta kjøt og drikka blod.
18  Kjøt av kjempor skal de få eta, og blod frå fyrstar skal de få drikka, verar lamb og bukkar og uksar, gjødde i Basan alle i hop.
19  De skal få eta dykk mette på feitt og drikka dykk drukne på blod av slaktofferet som eg slaktar åt dykk.
20  De skal verta mette ved mitt bord med ridehestar og vognhestar, med kjempor og hermenner av alle slag, segjer Herren, Israels Gud.
21  Eg vil syna meg herleg millom folki, og alle folki skal sjå den domen som eg hev halde, og mi hand som eg hev lagt på dei.
22  Israels-lyden skal sanna at eg er Herren deira Gud, frå den dagen og framleides;
23  og folkeslagi skal skyna at det var for si misgjerning Israels-lyden vart burtførd, for di dei for med svik imot meg, so eg løynde mi åsyn for dei og gav dei i fiendehand, so dei fall for sverd alle saman,
24  etter deira ureinskap og deira brot for eg fram imot dei og løynde mi åsyn for dei.
25  Difor segjer Herren, Israels Gud, so. No vil eg enda Jakobs fangetid og miskunna heile Israels-lyden og vera ihuga for mitt heilage namn.
26  Og dei skal bera* si skam og all si utrue framferd imot meg, når dei bur trygt i landet sitt, og ingen skræmer dei.*
27  Når eg fører dei attende frå folkeslagi og sankar dei frå fiendelandi og syner min heilagdom på dei for augo på dei mange folki,
28  då skal dei sanna at eg er Herren deira Gud; for um eg førde dei burt til folkeslagi, so hev eg samla dei att i deira eige land og let ikkje ein einaste av dei vera att der ute.
29  So vil eg aldri meir løyna mi åsyn for dei, for eg vil renna ut min Ande yver Israels-lyden, segjer Herren, Israels Gud.
 
 
# Profeten Esekiel 40
1  I det fem og tjugande året etter me vart burtførde, ved nyårsleite, den tiande dagen i månaden, i det fjortande året etter byen vart teken, nett den dagen kom Herrens hand yver meg, og han førde meg dit.
2  I syner frå Gud førde han meg til Israels-landet og sette meg ned på eit ovhøgt fjell, og på det var det liksom ein uppbygd by i sud.
3  Dit førde han meg, og sjå, der stod det ein mann som var å sjå til som kopar; han heldt ei linsnor og ei mælestong i handi, og han stod i porten.
4  Mannen tala til meg og sa: Menneskeson, sjå med augo dine og lyd etter med øyro dine og akta vel på alt det eg syner deg! For du er førd hit, so eg kann få syna deg det. Kunngjer for Israels-lyden alt det du ser!
5  Og sjå, det var ein mur utanum huset rundt ikring. Mælestongi som mannen heldt i handi, var seks alner lang, kvar aln ei handbreidd lenger enn ei vanleg aln, og han mælte breiddi på muren: ei stong, og høgdi: ei stong.
6  So kom han til den porten som snudde i aust og steig uppetter troppestegi; og han mælte dørstokken i porten; han var ei stong breid - det var den fyrste dørstokken, og han var ei stong breid.
7  Kvart vaktrom var ei stong langt og ei stong breidt; millom vaktromi var det fem alner, og dørstokken i portane innmed forhalli i porten innvendes var ei stong.
8  Han mælte forhalli i porten innvendes; ho var ei stong.
9  Og han mælte forhalli i porten; ho var åtte alner, og stolpane hans; dei var tvo alner; forhalli i porten låg på innsida.
10  Vaktromi i porten mot aust var tri på kvar sida; alle tri var like store, og stolpane på båe sidor var og like store.
11  So mælte han dørviddi på porten: ti alner, og lengdi på porten: trettan alner.
12  Framfor vaktromi var det ei sval på ei aln, og på hi sida like eins ei sval på ei aln, og kvart vaktrom var seks alner på den eine sida og seks alner på hi.
13  So mælte han porten frå taket på det eine vaktromet til taket på hitt; breiddi var fem og tjuge alner, dør midt imot dør.
14  Han gjorde stolpane seksti alner høge, og tett innåt stolpane låg fyregarden, rundt ikring porten.
15  Frå framsida på inngangsporten til framsida på forhalli i den indre porten var det femti alner.
16  Det var vindaugo med fast traleverk fyre på vaktromi og på stolpane deira innantil imot porten rundt ikring, og like eins på hallene; soleis var det vindaugo rundt ikring innantil, og på stolpane var det palmor.
17  So førde han meg til den ytre fyregarden, og sjå, der var kovar og eit steinlagt golv i fyregarden rundt ikring; det var tretti kovar på steingolvet.
18  Steingolvet låg frammed sideveggene på portane, jamlangt med portlengdene; det var det lægre steingolvet.
19  Han mælte breiddi frå framsida åt den nedre porten til den ytre framsida åt den indre fyregarden: hundrad alner austetter og nordetter.
20  So mælte han lengdi og breiddi på den porten som snudde i nord, og som høyrde til den ytre fyregarden.
21  Den og hadde tri vaktrom på kvar sida, og stolpane og hallene var like store som dei i den fyrste porten; femti alner lang og fem og tjuge alner breid var han.
22  Vindaugo og hallene og palmone her var like stor som i den porten som vende i aust; på sju troppesteg steig dei upp i han, og hallene låg framanfor dei.
23  Og porten til den indre fyregarden låg midt imot porten som vende i nord og i aust, og han mælte hundrad alner frå port til port.
24  So let han meg ganga sudetter, og sjå, der var ein port som snudde i sud; og han mælte stolpane og hallene der og; dei heldt same mælet som hine.
25  Det var vindaugo på han og på hallene rundt ikring, like eins som dei andre vindaugo; han var femti alner lang og fem og tjuge alner breid.
26  Troppi der hadde sju steg, og hallene låg framanfor dei, og på stolpane var det palmor, ei på kvar sida.
27  Og det var ein port til den indre fyregarden på sudsida, og frå den porten til sudporten mælte han hundrad alner.
28  So førde han meg til den indre fyregarden gjenom sudporten, og han mælte sudporten: han heldt same målet som hine.
29  Og vaktromi og stolpane og hallene der heldt same målet som hine, og det var vindaugo på han og på hallene rundt ikring; han var femti alner lang og fem og tjuge alner breid.
30  Og det var haller rundt ikring, fem og tjuge alner lange og fem alner breide.
31  Hallene snudde ut imot den ytre fyregarden, og på stolpane var det palmor, og troppi hadde åtte steg.
32  So førde han meg til din indre fyregarden på austsida, og han mælte porten: han heldt same målet som hine.
33  Vaktromi og stolpane og hallene der heldt same målet som hine; og det var vindaugo på han og på hallene rundt ikring; han var femti alner lang og fem og tjuge alner breid.
34  Hallene låg ut imot den ytre fyregarden, og det var palmor på stolpane og på båe sidor, og troppi hadde åtte steg.
35  So førde han meg til nordporten og mælte han: han heldt same målet som hine;
36  like eins mælte han vaktromi, stolpane og hallene der, og det var vindaugo på han rundt ikring; han var femti alner lang og fem og tjuge alner breid.
37  Stolpane der snudde imot den ytre fyregarden, og det var palmor på stolpane på båe sidor, og troppi hadde åtte steg.
38  Det var ein kove med dør i portstolpane; der skulde dei skylja brennofferet.
39  Og i forhalli åt porten stod det tvo bord på kvar sida til å slakta brennofferet og syndofferet og skuldofferet på.
40  Innmed den ytre sideveggen, når ein steig upp i inngangen til nordporten, stod dei og tvo bord, og innmed hin sideveggen på forhalli åt porten stod det like eins tvo bord.
41  Det vart då fire bord innmed kvar sidevegg på porten, i alt åtte bord; på dei skulde dei slakta.
42  So stod der fire bord til brennofferet; dei var av tilhoggen stein, halvonnor aln lange og halvonnor aln breide og ei aln høge; på dei skulde dei leggja ambodi til å slakta brennofferet og slaktofferet med.
43  Tvigreina nabbar, ei tverrhand breide, var feste på huset rundt ikring, og på bordi skulde offerkjøtet leggjast.
44  Utanfor indreporten var det kovar åt songarane i den indre fyregarden, innmed sideveggen på nordporten, og framsida deira snudde i sud; og ei onnor koverad låg innmed sideveggen på austporten, med framsida mot nord.
45  Og han tala til meg og sa: Denne koveradi, som snur i sud med framsida si, er åt dei prestane som hev umsut med det som skal gjerast i huset;
46  men den koveradi som snur i nord med framsida si, er åt dei prestane som hev umsut med altartenesta; det er Sadoks-sønene dei av Levi-sønene som kjem nær innåt Herren og tener han.
47  So mælte han fyregarden: han var hundrad alner lang og hundrad alner breid i firkant; og altaret* stod framanfor huset.
48  So førde han meg til forhalli i huset og mælte stolpane i forhalli: dei var fem alner på den eine sida og fem alner på hi, og breiddi på porten: tri alner på kvar sida.
49  Forhalli var tjuge alner lang og elleve alner breid, og ho hadde troppesteg som dei steig upp til henne på; og innmed stolpane stod det sulor, ei på kvar sida.
 
 
# Profeten Esekiel 41
1  So førde han meg til det Heilage, og han mælte stolpane: dei var seks alner breide på den eine sida og seks alner på hi - det var breiddi på tjeldet.
2  Dørgapet var ti alner breidt, og sideveggene innmed døri var fem alner på kvar sida. So mælte han lengdi på det*: fyrti alner, og breiddi: tjuge alner.
3  So gjekk han inn i det inste romet* og mælte dørstolpane: dei heldt tvo alner, og døri: ho heldt seks alner, og breiddi på døri: sju alner.
4  Og han mælte lengdi på det: tjuge alner, og breiddi: tjuge alner, beint imot templet*. So sa han til meg: Dette er det Høgheilage.
5  So mælte han husveggen: han var seks alner, og breiddi på sidekovane: fire alner, rundt ikring heile huset.
6  Sidekovane låg, kove attmed kove, i tri høgder, tretti i kvar høgd, og dei rakk innåt den muren som huset hadde mot sidekovane rundt ikring, so dei hadde studnad; men dei studde seg ikkje i sjølve husveggen.
7  Og breiddi på sidekovane auka på rundt ikring, alt etter som ein kom høgre upp; for tilbygnaden kringum huset gjekk uppetter og uppetter rundt ikring huset. Difor auka breiddi inn mot huset ovantil, og frå nedste høgdi steig ein upp i den øvste gjenom den millomste.
8  Og eg såg at huset låg på ein pall som nådde rundt ikring; grunnvollane åt sidekovane var ei full stong, seks alner til kanten.
9  Tjukkleiken på utveggen åt sidekovane var fem alner, og romet millom sidekovane på huset
10  og hine kovane var tjuge alner breidt rundt ikring heile huset.
11  Dørene til sidekovane vende ut imot dette opne romet, ei dør i nord og ei i sud; og det opne romet var fem alner breidt rundt ikring.
12  Den bygnaden som låg innmed det fråskilde tunet på vestsida, var sytti alner breid, og veggen på bygnaden var fem alner tjukk rundt ikring og nitti alner lang.
13  So mælte han huset: det var hundrad alner langt, og det fråskilde tunet og bygnaden med vegger var hundrad alner på lengd.
14  Og framsida på huset og det fråskilde tunet mot aust var hundrad alner på breidd.
15  So mælte han lengdi på den bygnaden som låg på baksida innmed det fråskilde tunet, og svalene på båe sidor åt bygnaden: det var hundrad alner; like eins det indre templet og hallene i fyregarden.
16  Dørstokkane og vindaugo med faste grindar og svalene rundt ikring i deira tri høgder - ovanfor dørstokken var det eit tre-panel rundt ikring, og jordi nådde upp til vindaugo, og attfor vindaugo var det lemmar -
17  og romet uppyver dørene og romet inn mot det indre huset og utetter og på heile veggen rundt ikring, innan og utan, alt var etter mål.
18  Og det var gjort kjerubar og palmor, ei palma millom tvo kjerubar; kvar kjerub hadde tvo andlet,
19  eit mannsandlet mot palma på den eine sida og eit ungløve-andlet mot palma på hi; so var gjort på heile huset rundt ikring.
20  Frå jordi til uppyver døri var det gjort kjerubar og palmor, på tempelveggen*.
21  Templet* hadde firkanta dørskier, og framsida på heilagdomen** såg like eins ut.
22  Altaret* var av tre, tri alner høgt og tvo alner langt, og det hadde hyrno sine, og langsida og veggene var av tre. Og han tala til meg og sa: Dette er bordet som stend framfor Herrens åsyn.
23  Templet og heilagdomen hadde tvo dører.
24  I kvar av dei var det tvo dørvenger, som båe hadde gangjarn; kvar dør hadde tvo dørvenger.
25  Og på dei, på tempeldørene, var det gjort kjerubar og palmor like eins som på veggene. På framsida åt forhalli utantil var det ein tverrbjelke av tre.
26  Det var vindaugo med fast grind og palmor på sideveggene åt forhalli, på båe sidor, like eins på sidekovane i huset og på tverrbjelkane.
 
 
# Profeten Esekiel 42
1  So førde han meg ut i den ytre fyregarden den vegen som gjekk nordetter, og sidan førde han meg til dei kovane som låg midt framfor det fråskilde tunet og beint imot bygnaden i nord,
2  til langsida, som var på hundrad alner, med inngang i nord, men breiddi var femti alner.
3  Ut imot det tjuge alner breide stykket av den indre fyregarden og ut imot steingolvet i den ytre fyregarden var det sval mot sval i tri høgder.
4  Framanfor kovane var det ein ti alner breid gang innetter, ein veg på ei aln, og dørene deira snudde i nord.
5  Dei øvste kovane var mindre enn hine; for svalene tok burt meir rom frå dei enn frå dei nedste og dei millomste i bygnaden;
6  for dei låg i tri høgder, men hadde ikkje sulor, so som fyregardane hadde; difor vart det mindre rom i dei øvste kovane enn i dei nedste og millomste, frå jordi og uppetter.
7  Ein mur som var utanfor, frammed kovane, imot den ytre fyregarden, gjekk framanfor kovane; han var femti alner lang.
8  For lengdi på dei kovane som låg imot den ytre fyregarden, var femti alner, men mot templet hundrad alner.
9  Nedunder desse kovane var inngangen frå aust, når ein gjekk inn i dei frå den ytre fyregarden.
10  Der som fyregards-muren mot aust var på det breidaste, framanfor det fråskilde tunet og framanfor bygnaden, låg det og kovar,
11  og framanfor dei gjekk det ein veg; dei såg ut som dei kovane som låg mot nord; dei var like lange og like breide som dei, alle utgangar og tilskipnader elles hadde dei like eins som dei, og som dørene på dei,
12  so var og dørene på dei kovane som låg mot sud; det var ei dør der som vegen tok til, vegen frammed den muren som høyrde til, vegen austetter, der ein gjekk inn til dei.
13  So sa han til meg: Kovane mot nord og kovane mot sud, som ligg ut imot det fråskilde tunet, dei er heilage kovar, der prestane, som stig fram for Herren, skal eta det høgheilage; der skal dei leggja det høgheilage, både matofferet og syndofferet og skuldofferet; for det er ein heilag stad.
14  Når prestane gjeng inn, skal dei ikkje ganga ut att or heilagdomen og ut i den ytre fyregarden, men der* skal dei leggja av seg klædi som dei gjer tenesta i; for dei er heilage; dei skal taka på seg andre klæde, og so kann dei ganga dit der folket lyt vera.
15  Då han hadde gjort mælingi frå seg i det indre huset, førde han meg ut gjenom den porten som hadde framsida mot aust; og der mælte han rundt ikring.
16  Han mælte austsida med mælestongi: ho var fem hundrad stenger etter mælestongi rundt ikring.
17  Han mælte nordsida: ho var fem hundrad stenger etter mælestongi rundt ikring.
18  Sudsida og mælte han: ho var fem hundrad stenger etter mælestongi.
19  So gjekk han ikring til vestsida og mælte fem hundrad stenger etter mælestongi.
20  På alle fire sidor mælte han det; det hadde ein mur rundt, fem hundrad stenger lang og fem hundrad breid, til å skilja det heilage frå det som ikkje var heilagt.
 
 
# Profeten Esekiel 43
1  So førde han meg til porten, den porten som snudde i aust.
2  Og sjå, herlegdomen åt Israels Gud kom austantil, og ljomen av han var som ljomen av store vatn, og jordi skein av herlegdomen hans.
3  Den syni som eg såg, var like eins som den syni eg hadde set då eg kom og skulde leggja byen i øyde*, og synene var som den syni eg hadde set burtmed Kebarelvi. Då kasta eg meg å gruve.
4  Og Herrens herlegdom for inn i huset gjenom den porten som snudde i aust.
5  Og Anden lyfte meg upp og førde meg inn i den indre fyregarden, og sjå, Herrens herlegdom fyllte huset.
6  Og eg høyrde einkvan tala til meg utor huset, medan ein mann stod attmed meg,
7  og han sa til meg: Menneskeson! Dette er den staden der kongsstolen min er, den staden der føtene mine skal standa, og der vil eg bu hjå Israels-borni til æveleg tid. Israels-lyden skal ikkje lenger gjera mitt heilage namn ureint, korkje dei eller kongane deira, med horelivnaden sin og med liki av kongane sine* og med offerhaugane sine,
8  so som dei gjorde då dei sette dørstokken sin attmed min dørstokk og dørskiene sine attmed mine dørskier, so det berre var veggen millom meg og dei, og gjorde mitt heilage namn ureint med styggedomen som dei for med, so eg laut tyna dei i min vreide.
9  No skal dei hava horelivnaden sin og liki av kongane sine langt burt ifrå meg, og då vil eg bu hjå dei til æveleg tid.
10  Du menneskeson, tala til Israels-lyden um dette huset, so dei må blygjast for misgjerningane sine og mæla den vel tilmåta bygnaden.
11  Og når dei blygjest for alt det dei hev gjort, so skal du kunngjera for dei skapnaden på huset og skipnaden i det, utgangane og inngangane, skapnaden på alt og alle fyresegnene um det - heile skapnaden på det og alle lovene um det, og skriv det upp for augo deira, so dei må akta på heile skapnaden på huset og alle fyresegnene um det og gjera etter dei.
12  Dette er lovi um huset: På toppen av fjellet skal heile umkverven kringum det vera høgheilag. Sjå, dette er lovi um huset.
13  Og dette er måli på altaret i alnetal - kvar aln ei handbreidd lengre enn ei vanleg aln: Det skal vera eit fotstykke, ei aln høgt og ei aln breidt, og kantlisti på kanten av det skal vera ei spann breid rundt ikring; dette er underlaget åt altaret.
14  Frå fotstykket på jordi uppåt den nedste skori skal det vera tvo alner, og breiddi skal vera ei aln; og frå den litle skori uppåt den store skori skal det vera fire alner, og breiddi skal vera ei aln.
15  Har'el* skal vera fire alner, og frå Ariel* skal dei fire horni** stinga upp.
16  Ariel skal vera tolv alner lang og tolv alner breid, firkanta med fire jamlange sidor.
17  Skori skal vera fjortan alner lang og fjortan alner breid, med fire jamlange sidor, og kantlisti kringum henne skal vera ei halv aln, og fotstykket ei aln rundt ikring, og troppene skal snu i aust.
18  Og han sa til meg: Menneskeson! So segjer Herren, Israels Gud: Dette er fyresegnene um altaret den dagen det vert gjort, so ein kann ofra brennoffer og skvetta blod på det.
19  Du skal gjeva levit-prestane, dei som er av Sadoks-ætti, og som stig framfor meg og tener meg, ein ungukse til syndoffer, segjer Herren, Israels Gud.
20  Og du skal taka noko av blodet hans og strjuka på dei fire altarhorni og på dei fire skorhyrno og på kantlisti rundt ikring; soleis skal du reinsa det frå synd og gjera soning for det.
21  So skal du taka syndofferuksen, og han skal dei brenna på den fastsette staden i huset, utanfor heilagdomen.
22  Andre dagen skal du ofra ein lytelaus bukk til syndoffer, og dei skal reinsa altaret frå synd, like eins som dei reinsa det med uksen.
23  Når du hev gjort frå deg reinsingi, skal du ofra ein lytelaus ungukse og ein lytelaus ver or saueflokken.
24  Du skal leida dei fram for Herrens åsyn, og prestane skal strå salt på dei og ofra dei til brennoffer åt Herren!
25  I sju dagar skal du ofra ein bukk til syndoffer kvar dag, og ein ungukse og ein ver or saueflokken, båe lytelause, skal dei ofra.
26  I sju dagar skal dei gjera soning for altaret og reinsa det og vigja det.
27  Når desse dagane er lidne, skal prestane åttande dagen og alltid sidan ofra brennofferi og takkofferi dykkar på altaret, og då vil eg hava hugnad i dykk, segjer Herren, Israels Gud.
 
 
# Profeten Esekiel 44
1  So førde han meg attende til den ytre porten åt heilagdomen, den som snudde i aust; han var stengd.
2  Og Herren sa til meg: Denne porten skal vera stengd og ikkje verta opna, og ingen skal ganga inn igjenom han; for Herren, Israels Gud, hev gjenge inn igjenom han, difor skal han vera stengd.
3  Men fyrsten skal hava lov til å sitja der og halda måltid for Herrens åsyn; for han er fyrste. Han skal ganga inn igjenom forhalli i porten, og same vegen skal han ganga ut att.
4  So førde han meg gjenom nordporten til plassen framanfor huset, og eg såg, og sjå, Herrens herlegdom fyllte Herrens hus, og eg kasta meg å gruve.
5  Då sa Herren til meg: Menneskeson, gjev akt på og sjå med augo dine og høyr med øyro dine alt det eg segjer deg um alle fyresegnene og lovene um Herrens hus, og ansa vel på inngangen til huset og alle utgangane frå heilagdomen.
6  Og seg til dei trassige, til Israels-lyden: So segjer Herren, Israels Gud: No lyt det vera nok med all styggedomen dykkar, du Israels-lyd,
7  at de let framande med u-umskore hjarta og u-umskore kjøt koma inn i heilagdomen min og vera der, so huset mitt vart vanhelga, medan de bar fram maten min, feitt og blod, og soleis braut pakti mi - attåt alt det avstyggelege som de elles gjorde.
8  De greidde ikkje sjølve med tenesta i heilagdomane mine, men de sette andre i staden for dykk til å gjera tenesta i heilagdomen min.
9  So segjer Herren, Israels Gud: Ingen framand med u-umskore hjarta og u-umskore kjøt skal koma inn i min heilagdom, ingen av alle dei framande som bur millom Israels-borni.
10  Ja, jamvel dei levitane som gjekk burt frå meg då Israel for vilt og villa seg burt ifrå meg og fylgde dei ufysne avgudane sine, dei skal bøta for si misgjerning.
11  Dei skal vera tenarar i heilagdomen min, vaktarar ved portane og tenarar i huset; dei skal slakta brennofferet og slaktofferet åt folket, og dei skal standa for deira åsyn og ganga dei til handa.
12  For di dei gjekk dei til handa framfor dei ufysne avgudane deira og var ein støytestein til misgjerning for Israels-lyden, difor hev eg lyft mi hand imot dei, segjer Herren, Israels Gud, og dei skal bøta for si misgjerning.
13  Dei skal ikkje koma nær innåt meg til å gjera prestetenesta framfor meg eller til å koma nær noko av alle mine heilage ting - dei høgheilage tingi; men dei skal bera skammi si og dei avstyggelege syndene som dei hev gjort.
14  Eg vil setja dei til å greida med tenesta i huset, med alt tenar-arbeidet der og alt som der er å gjera.
15  Men levit-prestane, Sadoks-sønene, som greidde med tenesta i heilagdomen min då Israels-borni villa seg burt ifrå meg, dei skal få stiga innåt meg og tena meg, og dei skal standa for mi åsyn og bera fram for meg feitt og blod, segjer Herren, Israels Gud.
16  Dei skal ganga inn i min heilagdom og stiga fram åt mitt bord og tena meg, og dei skal greida med det som eg vil dei skal greida med.
17  Når dei då kjem inn i portane åt den indre fyregarden, skal dei klæda seg i linklæde; det må ikkje koma ullan på dei når dei gjer tenesta i portane åt den indre fyregarden eller inni huset.
18  Linhuvor skal dei hava på hovudet og linbrøker um lendene; dei skal ikkje hava på seg noko som valdar sveite.
19  Og når dei gjeng ut i den ytre fyregarden, til folket i den ytre fyregarden, skal dei hava av seg dei klædi som dei hev gjort tenesta i, og leggja dei ned i dei heilage kovane; so skal dei taka på seg andre klæde, so dei ikkje gjer folket heilagt med klædi sine.
20  Dei skal ikkje raka hovudet, men ikkje heller lata håret veksa som det vil; dei skal klyppa håret sitt.
21  Vin skal ingen av prestane drikka når dei gjeng inn i den indre fyregarden.
22  Ei enkja eller ei kvinna som mannen hev skilt seg frå, skal dei ikkje taka til kona, men berre møyar av Israels-lyden; men dei kann taka ei enkja som er enkja etter ein prest.
23  Dei skal læra folket mitt å skilja millom heilagt og vanheilagt og syna dei skilnaden på ureint og reint.
24  I rettssaker skal dei standa fram og døma, etter mine fyresegner skal dei døma i dei; mine lover og bod skal dei halda på alle mine høgtider, og sabbatane mine skal dei halda heilage.
25  Ingen av dei må ganga inn til eit lik, so han vert urein; einast når det gjeld far eller mor eller son eller dotter eller bror eller ei syster som ikkje hev havt mann, kann dei gjera seg ureine soleis.
26  Når han so er rein att, skal dei telja sju dagar for han;
27  og den dagen han gjeng inn i heilagdomen, i den indre fyregarden, og skal gjera tenesta i heilagdomen, skal han ofra syndofferet sitt, segjer Herren, Israels Gud.
28  Det skal vera arvluten deira at eg er deira arv. Og nokor eiga skal de ikkje gjeva dei i Israel; eg er deira eiga.
29  Matofferet og syndofferet og skuldofferet skal de eta, og alt som er bannlyst i Israel, skal høyra dei til.
30  Det aller fyrste av allslags grøda og alle offergåvor av alle slag, kva for offergåva det so er, skal høyra prestane til, og det fyrste av deigen dykkar skal de gjeva presten, so velsigning må koma yver huset ditt.
31  Noko sjølvdaudt eller ihelrive av fugl eller fe må ikkje prestane eta.
 
 
# Profeten Esekiel 45
1  Når de lutar ut landet til odel, skal de gjeva ei reida til Herren, ein heilag lut av landet, fem og tjuge tusund stenger på lengdi og ti tusund på breiddi; det skal vera heilagt i all si vidd rundt ikring.
2  Av det skal ein taka åt heilagdomen fem hundrad stenger på lengd og fem hundrad på breidd, i ein firkant rundt ikring, og femti alner til utmark åt han rundt ikring.
3  Soleis skal du etter dette målet mæla fem og tjuge tusund stenger på lengdi og ti tusund på breiddi; og der skal heilagdomen, det høgheilage, vera.
4  Det er ein heilag lut av landet, prestane skal hava han, dei som gjer tenesta i heilagdomen, som fær stiga fram og tena Herren, og det skal vera til hustufter åt dei og ein heilag stad åt heilagdomen.
5  Og fem og tjuge tusund stenger på lengdi og ti tusund på breiddi skal høyra levitane til, dei som gjer tenesta i huset; dei skal hava tjuge gardar til eiga.
6  Og til eiga åt byen skal de gjeva fem tusund stenger på breiddi og fem og tjuge tusund på lengdi, jamsides med heilagdoms-luten; det skal høyra heile Israels-lyden til.
7  Og fyrsten skal hava sin lut på båe sidone åt heilagdoms-luten og by-eigedomen, frammed heilagdoms-luten og by-eigedomen, noko på vestsida, mot vest, og noko på austsida, mot aust, og han skal vera jamlang med ein av ætte-lutene frå vestgrensa til austgrensa.
8  Dette skal han hava til sitt land, til si eiga i Israel, og fyrstane mine skal aldri meir vera harde med folket mitt, men lata Israels-lyden hava landet som det vert etla åt ættene.
9  So segjer Herren, Israels Gud: No lyt det vera nok, de fyrstar i Israel! Få burt vald og trælking og gjer rett og rettferd, haldt upp med å driva folket mitt frå gard og grunn, segjer Herren, Israels Gud.
10  Rett vekt og rett efa og rett bat skal de hava.
11  Ein efa og ein bat skal vera like store, so ein bat er tiandeparten av ein homer, og ein efa tiandeparten av ein homer; etter homeren skal deira mål retta seg.
12  Ein sekel skal vera tjuge gera; ei mina skal hjå dykk vera tjuge sekel, fem og tjuge sekel, femtan sekel.
13  Dette er den reida de skal gjeva: setteparten av ein efa av kvar homer kveite, og like eins skal de gjeva setteparten av ein efa av kvar homer bygg.
14  Og den visse reida av olje, av ein bat olje, er tiandeparten av ein bat av kvar kor* - det gjeng ti bat på ein homer; for ein homer er ti bat -
15  og av småfeet eitt lamb av tvo hundrad frå det vassrike beitelandet i Israel til matoffer og til brennoffer og takkoffer, til å gjera soning for dei, segjer Herren, Israels Gud.
16  All landslyden skal vera skyldig til å leggja denne reida til fyrsten i Israel.
17  Men fyrsten skal hava den skyldnaden å leggja til brennofferi og matofferet og drykkofferet i helgane og på nymånedagane og sabbatane, på alle høgtidene åt Israels-lyden; han skal greida med syndofferet og matofferet og brennofferet og takkofferi til å gjera soning for Israels-lyden.
18  So segjer Herren, Israels Gud: Den fyrste dagen i fyrste månaden skal du taka ein lytelaus ungukse og reinsa heilagdomen frå synd.
19  Presten skal taka noko av syndofferblodet og strjuka på dørskiene i huset og på dei fire hyrno på altarskori og på dørskiene i porten åt den indre fyregarden.
20  Like eins skal du gjera den sjuande dagen i månaden for dei som hev synda uviljande eller av fåkunna; soleis skal de gjera soning for huset.
21  Den fjortande dagen i fyrste månaden skal de halda påskehelg; i den helgi skal de eta usyrt brød i sju dagar.
22  Den dagen skal fyrsten ofra ein ukse til syndoffer for seg og for heile landslyden.
23  Og dei sju høgtidsdagane skal han ofra åt Herren eit brennoffer, sju lytelause uksar og sju lytelause verar kvar dag i dei sju dagane, og til syndoffer ein bukk kvar dag.
24  Til matoffer skal han ofra ein efa attåt kvar ukse og ein efa attåt kvar ver og ein hin olje attåt kvar efa.
25  Den femtande dagen i sjuande månaden, på høgtidi, skal han ofra same slag offer i sju dagar, både syndofferet og brennofferet, både matofferet og oljen.
 
 
# Profeten Esekiel 46
1  So segjer Herren, Israels Gud: Porten åt den indre fyregarden, den som snur i aust, skal vera stengd dei seks vyrkedagane, men på sabbatsdagen skal han vera open, og like eins på nymånedagen.
2  Då skal fyrsten ganga inn gjenom portforhalli utanfrå og stana attmed portdørskii; prestane skal ofra brennofferet hans og takkofferi hans, og han skal tilbeda på portdørstokken og sidan ganga ut att; men porten skal ikkje stengjast fyrr um kvelden.
3  Og landslyden skal tilbeda på sabbatane og nymånedagane for Herrens åsyn attmed inngangen til den same porten.
4  Brennofferet som fyrsten skal ofra til Herren på sabbatsdagen, skal vera seks lytelause lamb og ein lytelaus ver,
5  og til matoffer ein efa attåt veren, men attåt lambi slikt matoffer som han sjølv vil gjeva, og ein hin olje attåt kvar efa.
6  Og på nymånedagen ein lytelaus ungukse og seks lamb og ein ver; lytelause skal dei vera.
7  Til matoffer skal han ofra ein efa attåt uksen og ein efa attåt veren, og attåt lambi so mykje som han hev råd til, og ein hin olje attåt kvar efa.
8  Når fyrsten gjeng inn, skal han ganga gjenom portforhalli, og same vegen skal han ganga ut att.
9  Men når landslyden gjeng inn for Herrens åsyn på høgtidene, då skal den som gjeng inn igjenom nordporten og vil tilbeda, ganga ut att gjenom sudporten, og den som gjeng inn gjenom sudporten, ganga ut gjenom nordporten; han skal ikkje snu og ganga ut att gjenom same porten som han gjekk inn igjenom, men dei skal ganga ut beint fram.
10  Fyrsten skal ganga inn saman med hine, når dei gjeng inn; og når dei gjeng ut, skal dei ganga ut saman.
11  I helgane og høgtidene skal matofferet vera ein efa attåt kvar ukse og ein efa attåt kvar ver, men attåt lambi so mykje som han sjølv vil gjeva, og ein hin olje attåt kvar efa.
12  Når fyrsten vil ofra eit friviljugt offer - eit brennoffer eller takkoffer til friviljugt offer åt Herren, då skal dei lata upp åt han den porten som snur i aust, og han skal ofra brennofferet sitt og takkofferi sine like eins som han gjer på sabbatsdagen. So skal han ganga ut att, og når han er utgjengen, skal porten stengjast.
13  Til brennoffer åt Herren skal du dagstødt ofra eit årsgamalt lytelaust lamb; kvar morgon skal du ofra det.
14  Og til matoffer attåt skal du kvar morgon ofra setteparten av ein efa og tridjeparten av ein hin olje til å væta mjølet med; det er eit matoffer åt Herren - fyresegner som skal gjelda æveleg, for alle tider.
15  Soleis skal dei ofra lambet og matofferet og oljen kvar morgon; det skal vera eit stendigt brennoffer.
16  So segjer Herren, Israels Gud: Når fyrsten gjev einkvan av sønene sine ei gåva, so er det odelen hans; sønene hans skal hava det, dei fær det til odel og eiga.
17  Men når han gjev einkvan av tenarane sine noko av odelen sin til gåva, so skal det vera hans til fridomsåret, men då skal fyrsten få det att; berre sønene hans skal eiga odelen hans.
18  Fyrsten må ikkje taka odelsjord frå folket, so han driv dei burt frå eiga deira; av si eigi eiga skal han lata sønene sine erva, so ikkje folket mitt vert spreidt med di dei misser kvar si eiga.
19  So førde han meg gjenom den inngangen som var attmed porten, til dei heilage kovane som var etla prestane, og som snudde i nord; og sjå, der var det eit rom lengst burte mot vest.
20  Og han sa til meg: Dette er den staden der prestane skal koka skuldofferet og syndofferet, og der dei skal baka matofferet, so dei ikkje skal turva bera det ut i den ytre fyregarden og på den måten helga folket.
21  So let han meg ganga ut i den ytre fyregarden, og førde meg ikring til dei fire hyrno på fyregarden; og sjå, i kvart hyrna på fyregarden var det eit tun.
22  I dei fire hyrno på fyregarden var dei inngjerde, desse tuni; fyrti alner lange og tretti alner breide var dei; desse fire tuni i hyrno hadde same målet.
23  Det gjekk ein murgard rundt ikring inni dei, rundt ikring i alle fire, og det var gjort gruvor til å koka i nedantil med murgarden rundt ikring.
24  Og han sa til meg: Dette er kokehusi der tenarane* i huset skal koka slaktofferi åt folket.
 
 
# Profeten Esekiel 47
1  So førde han meg attende til inngangen åt huset, og sjå, det kom vatn ut under dørstokken på huset mot aust, for framsida på huset snudde i aust; og vatnet rann ned frå høgre sida på huset, sunnanfor altaret.
2  Sidan let han meg ganga ut gjenom nordporten og førde meg ikring utanfor, til ytreporten, den porten som snur austetter, og sjå, det kom vatn vellande fram undan høgresida.
3  Mannen gjekk no austetter med ei mælesnor i handi og mælte tusund alner; so hadde han meg til å vada yver vatnet, og vatnet gjekk meg til oklo.
4  So mælte han tusund alner til og hadde meg til å vada yver vatnet; då gjekk det til knes. So mælte han tusund alner til og hadde meg til å vada yver vatnet; der gjekk det upp til lendene.
5  So mælte han endå tusund alner, og no var det ei å som eg ikkje kunde vada; for vatnet gjekk so høgt at ein laut symja der - det var ei å som ikkje let seg vada.
6  Og han sa til meg: Hev du set det, menneskeson? So førde han meg attende langs med å-breiddi.
7  Som eg gjekk attende, fekk eg sjå at det stod ei stor mengd med tre på å-breiddi, på båe sidor.
8  Og han sa til meg: Dette vatnet renn til austbygdene og sidan ned på Moane; so fell det ut i havet*. Og når det vert styrt ut i havet, vert vatnet der friskt.
9  Alle levande skapningar, som det yrer av alle stader der den tvifløymande åi* renn, skal leva, og det skal verta ei ovmengd med fisk; for når dette vatnet kjem dit, vert det helsebot og liv alle stader der åi kjem.
10  Det skal standa fiskarar frammed havet* frå En-Gedi til En-Egla'im; ein stad til å kasta ut fiskegarn skal det vera; der skal finnast fisk av ymse slag i store mengder, som i Storhavet.
11  Men myrane og deplane der skal ikkje verta friske; dei skal berre vera til å vinna ut salt av.
12  Frammed åi, på båe å-breddene, skal det veksa upp frukttre av alle slag; lauvet på dei skal ikkje visna og frukti ikkje trjota; kvar månad skal dei bera ny frukt; for vatnet åt dei renn ut frå heilagdomen; og frukti på dei skal vera til mat, og lauvet til lækjedom.
13  So segjer Herren, Israels Gud: Dette er landskilet, og innan det skal de skifta ut landet til odel åt Israels tolv ætter; Josef skal hava tvo luter.
14  De skal taka det til odel, den eine som den andre, for di eg hev rett handi i veret og svore at eg vilde gjeva federne dykkar det; so skal de då få dette landet til odel og eiga.
15  Dette er då landskilet: På nordsida frå Storhavet langs med vegen til Hetlon burtimot Sedad,
16  Hamat, Berota, Sibra'im, som ligg millom Damaskus-skilet og Hamat-skilet, det millomste Haser, som ligg burtimot Havran-skilet.
17  Soleis skal landskilet ganga frå havet til Hasar-Enon attmed Damaskus-skilet og framleides endå lenger nordetter upp til Hamat-skilet. Dette er nordsida.
18  På austsida: Jordan, millom Havran og Damaskus og millom Gilead og Israels-landet; frå nordskilet til Austhavet skal de mæla. Dette er austsida.
19  På sudsida - mot sud - skal landskilet ganga frå Tamar til Meribot-vatnet attmed Kades; odelslandet skal nå til Storhavet. Dette er sudsida - landskilet mot sud.
20  På vestsida skal Storhavet vera landskil og ganga frå sudgrensa til midt for Hamat. Dette er vestsida.
21  Dette landet skal de byta millom dykk etter Israels ætter.
22  De skal skifta det ut med lutkasting til odel åt dykk sjølve og dei framande som bur hjå dykk og hev fenge born ibland dykk; dei skal vera for dykk som dei som er fødde og borne i sjølve Israel; dei skal få odelsjord med dykk millom ættene i Israel.
23  I den ætti der den framande bur, der skal de gjeva han odelsjordi hans, segjer Herren, Israels Gud.
 
 
# Profeten Esekiel 48
1  Namni på ættene er: Frå nordenden langs med Hetlonvegen til burtimot Hamat og Hasar-Enan attmed Damaskus-skilet, der skal Dan eiga frå austsida til havet: Dan ein lut.
2  Frammed Dans-skilet, frå austsida til vestsida: Aser ein lut.
3  Frammed Asers-skilet, frå austsida til vestsida: Naftali ein lut.
4  Frammed Naftali-skilet, frå austsida til vestsida: Manasse ein lut.
5  Frammed Manasse-skilet, frå austsida til vestsida: Efra'im ein lut.
6  Frammed Efra'ims-skilet, frå austsida til vestsida: Ruben ein lut.
7  Frammed Rubens-skilet, frå austsida til vestsida: Juda ein lut.
8  Frammed Juda-skilet, frå austsida til vestsida, skal det landstykket vera som de skal gjeva i reida til Herren; det skal vera fem og tjuge tusund stenger breidt og so langt som ein av ætte-lutene, frå austsida til vestsida, og midt i der skal heilagdomen vera.
9  Det landstykket som de skal gjeva Herren i reida, skal vera fem og tjuge tusund stenger langt og ti tusund breidt.
10  Og av denne heilage gåva skal prestane hava eit stykke, i nord fem og tjuge tusund stenger, i vest ti tusund på breiddi, i aust ti tusund på breiddi, og i sud fem og tjuge tusund på lengdi; og midt i der skal Herrens heilagdom vera.
11  Prestane, dei som er helga utav Sadoks-sønene, dei som tok vare på tenesta mi og ikkje for vilt då Israels-borni villa seg burt, soleis som levitane villa seg burt,
12  dei skal hava det - ein lut av den landviddi som skal gjevast til Herren, eit høgheilagt stykke frammed skilet mot levitane.
13  Og frammed skilet mot prestane skal levitane hava fem og tjuge tusund stenger på lengdi og ti tusund på breiddi; lengdi skal i alt vera fem og tjuge tusund stenger, og breiddi ti tusund.
14  Dei skal ikkje selja eller byta burt noko av det, og denne fyrstegrøda av landet må ikkje ganga yver i annan manns eiga; for ho er helga til Herren.
15  Dei fem tusund stenger som er att av breiddi, frammed dei fem og tjuge tusund, skal ikkje vera heilagt land; det skal vera til bruk for byen, til bustader og til utmark, og midt i der skal byen vera.
16  Og dette er målet på han: Nordsida skal vera fire tusund og fem hundrad stenger, sudsida fire tusund og fem hundrad, austsida fire tusund og fem hundrad, og vestsida fire tusund og fem hundrad.
17  Og byen skal hava utmark, nordetter tvo hundrad og femti stenger, sudetter tvo hundrad og femti, austetter tvo hundrad og femti, og vestetter tvo hundrad og femti.
18  Det som vert att på lengdi, frammed den heilage gåva, ti tusund stenger austetter og ti tusund vestetter, det skal vera frammed den heilage gåva, og grøda av det skal vera til mat åt arbeidsfolket i byen.
19  Arbeidsfolket i byen, av alle ættene i Israel, dei skal bruka det*.
20  Heile gåva skal vera fem og tjuge tusund stenger på lengdi og fem og tjuge tusund på breiddi; ein fjordepart i høve til den heilage gåva* skal den eiga vera som de let byen få.
21  Og fyrsten skal hava det som er att på båe sidone av den heilage gåva og by-eiga, frammed luten som er fem og tjuge tusund stenger breid, til landskilet mot aust og vestetter frammed dei fem og tjuge tusund stengene til vestskilet, jamsides med ætte-lutene*; det skal fyrsten hava, og den heilage gåva og det heilage huset skal liggja midt imillom.
22  Det som då ligg millom Juda-skilet og Benjamins-skilet, med levit-eiga og by-eiga i midten, det skal fyrsten hava.
23  So kjem hine ættene: Frå austsida til vestsida skal Benjamin hava ein lut.
24  Frammed Benjamins-skilet, frå austsida til vestsida: Simeon ein lut.
25  Frammed Simeons-skilet, frå austsida til vestsida: Issakar ein lut.
26  Frammed Issakars-skilet, frå austsida til vestsida: Sebulon ein lut.
27  Frammed Sebulons-skilet, frå austsida til vestsida: Gad ein lut.
28  Frammed Gads-skilet, på sudsida, skal skilet mot sud ganga frå Tamar til Meriba-vatni attmed Kades; odelslandet skal nå til Storhavet.
29  Dette er det landet som de skal skifta ut til Israels-ættene av odelen, og dette er lutene deira, segjer Herren, Israels Gud.
30  Dette er utgrensone åt byen: På nordsida skal målet vera fire tusund og fem hundrad stenger;
31  og byportane skal vera uppkalla etter ættene i Israel; tri av dei skal liggja i nord: Rubens-porten ein, Juda-porten ein, Levi-porten ein.
32  På austsida skal han halda eit mål på fire tusund og fem hundrad stenger og hava tri portar: Josefs-porten ein, Benjamins-porten ein, Dans-porten ein.
33  Sudsida skal halda fire tusund og fem hundrad stenger og hava tri portar: Simeons-porten ein, Issakars-porten ein, Sebulons-porten ein.
34  Vestsida skal halda fire tusund og fem hundrad stenger og hava tri portar: Gads-porten ein, Asers-porten ein, Naftali-porten ein.
35  Målet rundt ikring byen skal vera attan tusund stenger. Og namnet på byen skal frå den dagen vera: Herren er der.
 
 
# Profeten Daniel 1
1  I det tridje året av kongedømet åt Jojakim i Juda gjorde Nebukadnesar, kongen i Babel, ei herferd mot Jerusalem og kringsette byen.
2  Og Herren gav Jojakim, Juda-kongen, i hans vald, og like eins sume av eignelutene i Guds hus, og han førde dei til Sinear-landet, til gudshuset sitt - han flutte eignelutene inn i skattkammeret åt guden sin.
3  Og kongen sa til Aspenas, øvste hirdmannen sin, at han skulde taka med seg nokre Israels-søner, av kongsætt og av adelsætt,
4  sveinar som var utan lyte og fagre å sjå til, som åtte givnad til å læra seg allslags visdom, evnerike og lærenæme ungsveinar, som var føre til å gjera tenesta i kongsgarden; dei skulde han gjeva upplæring i kaldeisk skrift og tungemål.
5  Kongen etla til åt dei det dei skulde hava kvar dag av forkunnmaten åt kongen og av vinen som han drakk, og baud at dei skulde fostra dei upp i tri år; når den tidi var lidi, skulde dei få gjera tenesta hjå kongen.
6  Millom dei var Juda-sønene Daniel, Hananja, Misael og Asarja.
7  Og den øvste hirdmannen gav dei nye namn: Daniel kalla han Beltsasar og Hananja Sadrak og Misael Mesak og Asarja Abed-Nego.
8  Men Daniel sette seg fyre at han ikkje vilde gjera seg urein med kongsmaten og vinen som kongen drakk, og han bad den øvste hirdmannen um å sleppa å gjera seg urein.
9  Og Gud let Daniel finna godhug og miskunn hjå den øvste hirdmannen.
10  Men den øvste hirdmannen sa til han: Eg ottast at herren min, kongen, som hev teke avgjerd um maten og drykken dykkar, skal tykkja at de er meir skrinnleitte enn dei andre sveinane på dykkar alder, og at de på den måten skal føra skuld yver hovudet mitt hjå kongen.
11  Då sa Daniel til kjellarmeisteren, som den øvste hirdmannen hadde sett yver Daniel, Hananja, Misael og Asarja:
12  Kjære deg, gjer ein freistnad med tenarane dine i ti dagar og lat dei gjeva oss grønt å eta og vatn å drikka,
13  so kann du sidan likna vår utsjånad i hop med utsjånaden åt dei som et av kongsmaten; so kann du gjera med tenarane dine etter det du då ser.
14  Han seg etter dei i dette og gjorde ein freistnad med dei i ti dagar.
15  Då dei ti dagane var lidne, røyndest det at dei var fagrare å sjå til og betre i hold enn alle dei sveinar som hadde ete av kongsmaten.
16  Då baud kjellarmeisteren at dei skulde bera burt forkunnmaten deira, og like eins vinen dei skulde ha drukke, og han gav dei grønt i staden.
17  Desse fire sveinane gav no Gud kunnskap og vit på allslags skrift og visdom, og Daniel skyna seg på alle slag syner og draumar.
18  Då den tidi som kongen hadde sett, var ute, og dei skulde førast fram for han, førde den øvste hirdmannen dei fram for Nebukadnesar.
19  Og då kongen tala med dei, fanst det ingen millom alle sveinane som kunde mæla seg med Daniel, Hananja, Misael og Asarja; so fekk dei då gjera tenesta hjå kongen.
20  Og stødt når kongen spurde dei um noko som det skulde visdom til å skyna seg på, fann han at dei var ti gonger visare enn alle runemeistrar og åndemanarar som fanst i heile hans rike.
21  Og Daniel vart verande der til fyrste året av kongedømet åt Kyros.
 
 
# Profeten Daniel 2
1  I det andre styringsåret sitt hadde Nebukadnesar draumar som sette uro i hugen hans, so han ikkje fekk sova.
2  Då sende kongen bod etter runemeistrane og åndemanarane og trollmennene og kaldearane, og vilde at dei skulde fortelja han kva han hadde drøymt; og dei kom og steig fram for kongen.
3  Og kongen sa slik: Eg hev havt ein draum og hev slik uro i hugen; eg stundar etter å få vita kva eg hev drøymt.
4  Då tala kaldearane til kongen på araméisk: Kongen leve æveleg! Fortel tenarane dine draumen, so skal me segja deg kva han tyder.
5  Kongen svara kaldearane: Dette ordet mitt stend fast: Dersom de ikkje både segjer meg draumen og tyder han, skal de verta hogne i sund, og husi dykkar gjorde til sorphaugar.
6  Men dersom de fortel meg draumen og tyder han, so skal de få rike gåvor og stor æra av meg. Seg meg difor draumen og tyd han!
7  Då svara dei andre gongen: Kongen må fortelja draumen til tenarane sine, so skal me segja kva han tyder.
8  Kongen svara: No veit eg for visst at de berre vil vinna tid, sidan de ser at det ordet eg sa, stend fast.
9  Dersom de ikkje segjer meg draumen, kann domen yver dykk ikkje verta anna enn ein. Men de hev vorte samde um å fortelja meg ei skammeleg lygn, i von um at tidene skal snu seg; seg meg no difor kva eg hev drøymt, so skynar eg at de og kann tyda det for meg!
10  Kaldearane svara kongen: Det finst ikkje eit menneske på jordi som kann segja kongen det han vil vita; aldri hev då heller nokon konge, kor stor og mektig han var, kravt noko slikt av nokon runemeister eller åndemanar eller kaldear.
11  For det som kongen krev, er altfor vandt, og det finst ingen som kann fortelja kongen det han vil vita, utan gudane, og dei bur ikkje millom døyelege menneske.
12  Då vart kongen vreid og ovharm og baud at dei skulde drepa alle vismennene i Babel.
13  Då so dette påbodet var utferda, og dei skulde til å drepa vismennene, leita dei og etter Daniel og venene hans og vilde drepa dei.
14  Då sa Daniel eit klokt og vitugt ord til Arjok, hovdingen yver livvakti åt kongen, som hadde drege ut og skulde drepa vismennene i Babel.
15  Han tok åt ords og spurde Arjok, hovudsmannen åt kongen: Kvifor hev kongen ferda ut dette strenge påbodet? Då fortalde Arjok Daniel korleis det hadde seg.
16  So gjekk Daniel inn og bad kongen at han skulde gjeva han ein frest, so skulde han tyda draumen for kongen.
17  Sidan gjekk Daniel heim og fortalde Hananja, Misael og Asarja, venene sine, det som hadde hendt,
18  so dei skulde beda Gud i himmelen at han i si miskunn vilde openberra denne løyndomen, so ikkje Daniel og venene hans skulde lata livet til liks med hine vismennene i Babel.
19  Då fekk Daniel vita løyndomen i eit syn um natti; og Daniel lova Gud i himmelen.
20  Daniel tok til ords og sa: Lova vere Guds namn frå æva og til æva! For visdomen og styrken høyrer honom til.
21  Han let tider og stunder verta umskifte, set kongar av og set kongar inn; han gjev dei vise visdom og dei vituge vit;
22  han openberrar det djupe og dulde; han veit kva som i myrkret er, og hjå han bur ljoset.
23  Deg, min fedre-Gud, takkar og prisar eg, for di du hev gjeve meg visdom og styrke og no hev kunngjort meg det me bad deg um; for det som kongen vilde vita, hev du kunngjort oss.
24  So gjekk Daniel inn til Arjok, som kongen hadde gjeve påbod um å drepa vismennene i Babel; han kom og sa til han: Drep ikkje vismennene i Babel! Før meg inn til kongen, so skal eg tyda draumen for han.
25  Då skunda Arjok seg og førde Daniel inn til kongen og sa til han: Eg hev funne ein mann millom dei jødiske fangane, han kann tyda draumen for kongen.
26  Kongen svara Daniel, som hadde fenge namnet Beltsasar: Kann du segja meg den draumen eg hev havt, og tyda han?
27  Daniel svara kongen: Den løyndomen som kongen ynskjer å få vita, er det ingen vismann eller åndemanar eller runemeister eller stjernetydar som kann kunngjera for kongen;
28  men det er ein Gud i himmelen som openberrar løyndomar, og han hev late kong Nebukadnesar vita kva som skal henda i dei siste dagar. Dette er draumen og synene du hadde, medan du kvilde på lægjet ditt:
29  Då du, konge, låg på lægjet ditt, steig det tankar upp hjå deg um det som skulde henda i framtidi; og han som openberrar løyndomar, let deg vita kva som skal henda.
30  Og for meg hev denne løyndomen vorte openberra, ikkje av di eg eig nokon visdom framfor alle andre som lever, men for at uttydingi skulde verta kunngjord for kongen, og du skulde få vita ditt hjartans tankar.
31  Konge, du såg i syni di ei veldig biletstytte; det var ei veldig stytta, og glansen av henne var ovsterkt; ho stod beint framfor deg og var skræmeleg å sjå til.
32  Hovudet på biletet var av fint gull, brjostet og armane av sylv, buken og lendene av kopar,
33  leggene av jarn og føtene noko av jarn og noko av leir.
34  Medan du stod og såg på biletet, vart ein stein riven laus, men ikkje med mannehender, og han råma biletet på føtene, som var av jarn og leire, og krasa dei.
35  Då vart det krasa alt på ein gong, både jarnet og leiret og koparen og sylvet og gullet, og det vart som agner frå treskjevollane um sumaren, og vinden føykte det burt, so det ikkje fanst dusti att. Men steinen som råma biletet, vart til eit stort fjell, som fylde upp heile jordi.
36  Det var draumen, og no vil me tyda han for kongen.
37  Konge, du konge yver kongane, som Gud i himmelen hev gjeve riket og makti og styrken og æra -
38  alle stader der mannsborni, dyri på marki og fuglane i lufti hev sine bustader, hev han gjeve i di hand og gjort deg til herre yver dei alle - du er dette gullhovudet.
39  Men etter deg skal det koma upp eit anna rike, ringare enn ditt, og etter det endå eit rike, det tridje som er av kopar, og som skal råda yver heile jordi.
40  Sidan skal det koma eit rike til, det fjorde, og det skal vera sterkt som jarn; for jarnet knusar og krasar alt, og som jarnet øyder, skal det krasa og øyda alle hine riki.
41  Og når du såg at føtene og tærne var noko av krusmakarleir og noko av jarn, so tyder det at det skal vera eit sundra rike, men at det skal hava noko av det faste jarnet i seg, med di du såg det var jarn blanda med leir.
42  Og det at tærne på føtene var noko av jarn og noko av leir, det tyder at sumt av riket skal vera sterkt, men sumt veikt.
43  Og når du såg at jarnet var blanda med leir, so tyder det at dei* skal blanda seg med kvarandre ved giftarmål, men at dei ikkje skal halda i hop i lengdi like vel, like lite som jarn kann binda seg saman med leir.
44  Men i dei dagane desse kongane lever, skal Gud i himmelen grunna eit rike som aldri i æva skal øydast, og ikkje noko anna folk skal få makti yver det; det skal krasa og gjera ende på alle hine riki, men sjølv skal det standa æveleg;
45  for du såg då at ein stein vart riven laus or fjellet, men ikkje med mannehender, og krasa jarnet og koparen og leiret og sylvet og gullet. Den store Gud hev kunngjort kongen det som skal henda i framtidi; og draumen stend fast, og uttydinga er sætande.
46  Då kasta kong Nebukadnesar seg å gruve og tilbad Daniel, og han baud at dei skulde ofra matoffer og røykjelse til han.
47  Og kongen tok til ords og sa til Daniel: I sanning, dykkar Gud er Gud yver gudane og herre yver kongane og ein som openberrar løynde ting, sidan du hev kunna openberra denne løyndomen.
48  Etter dette gjorde kongen Daniel til ein stor mann, og gav han mange store gåvor og sette han til herre yver heile Babels-fylket og til yver-forstandar for alle vismennene i Babel.
49  Daniel bad kongen, og han sette Sadrak og Mesak og Abed-Nego til å styra Babels-fylket; men Daniel sjølv vart verande i kongsgarden.
 
 
# Profeten Daniel 3
1  Kong Nebukadnesar gjera eit bilete av gull, seksti alner høgt og seks alner breidt; det fekk han sett upp i Duradalen i Babels-fylket.
2  So sende kong Nebukadnesar ut menner som skulde stemna i hop satrapane og jarlane og landshovdingane og yverdomarane og skattmeistrane og dei lovkunnige og domarane og alle andre embetsmenner i fylki og beda dei koma vigsla av det biletet som kong Nebukadnesar hadde fenge reist.
3  Då samla dei seg, satrapane og jarlane og landshovdingane og yverdomarane og skattmeistrane og dei lovkunnige og domarane og alle andre embetsmenner i fylki og skulde vigsla det biletet som Nebukadnesar hadde fenge reist, og då dei so stod framfor det biletet som Nebukadnesar hadde fenge reist,
4  ropa herolden med høg røyst: Det vere dykk sagt, de folk og ætter og tungemål:
5  Når de høyrer ljoden av horn og fløyta og citar og harpa og lutt og spel og alle andre slag strengespel, skal de falla ned og tilbeda det gullbiletet som kong Nebukadnesar hev fenge reist.
6  Den som ikkje fell ned og tilbed, skal i same stundi kastast i den brennande eldomnen.
7  So snart alt folket no høyrde ljoden av horn og fløyta og citar og harpa og lutt og spel og alle andre slag strengespel, fall dei ned, alle folk og ættar og tungemål, og tilbeda det gullbiletet som kong Nebukadnesar hadde fenge reist.
8  Men straks etter stod nokre kaldeiske menner fram og klaga jødane.
9  Dei tok åt ords og sa til kong Nebukadnesar: Kongen leve æveleg!
10  Konge, du hev gjeve det påbodet at kvar og ein som høyrde ljoden av horn og fløyta og citar og harpa og lutt og spel og alle andre slag strengespel, skulde falla ned og tilbeda gullbiletet,
11  og at den som ikkje fall ned og tilbad, skulde verta kasta i den brennande eldomnen.
12  Det er nokre jødiske menner, Sadrak, Mesak og Abed-Nego, som du sette til å styra Babels-fylket; desse mennene hev ikkje ansa påbodet ditt, konge! Dei dyrkar ikkje dine gudar, og ikkje tilbed dei gullbiletet som du hev fenge reist.
13  Då vart Nebukadnesar vreid og harm og baud at dei skulde føra fram Sadrak, Mesak og Abed-Nego. Og dei førde mennene fram for kongen.
14  Nebukadnesar tok til ords og sa til dei: Er det med vilje at de, Sadrak, Mesak og Abed-Nego, ikkje dyrkar min gud og ikkje tilbed det gullbiletet som eg hev fenge reist?
15  Ja, ja, alt skal verta godt at, so framt de er viljuge til å falla ned og tilbeda det biletet som er hev fenge gjort, når de høyrer ljoden av horn og fløyta og citar og harpa og lutt og spel og alle andre slag strengespel; men dersom de ikkje tilbed, so skal de i same stundi verta kasta i den brennande eldomnen, og kven er den gud som då kann frelsa dykk or mi hand?
16  Sadrak, Mesak og Abed-Nego svara kongen: Nebukadnesar, det tarv me ikkje gjeva deg noko svar på.
17  Vår Gud, han som me dyrkar, maktar å frelsa oss; or den brennande eldomnen og or di hand, konge, vil han frelsa.
18  Men um han ikkje det vil, so skal du vita, konge, at me dyrkar ikkje dine gudar kor som er, og at me ikkje vil tilbeda det gullbiletet som du hev fenge reist.
19  Då rann det slikt sinne i Nebukadnesar mot Sadrak, Mesak og Abed-Nego at han reint skaptest um i andletet. Han tok til ords og sa at dei skulde gjera omnen sju gonger so heit som elles var turvande,
20  og sette nokre handfaste karar i heren hans til å binda Sadrak, Mesak og Abed-Nego og kasta dei i den brennande eldomnen.
21  So vart mennene bundne og kasta i underklædi, kjolane og kappone og dei andre klædi sine og kasta i den brennande eldomnen.
22  Men etter di bodet åt kongen var so strengt, og omnen difor var so uhorveleg uppheta, drap eldslogen dei som hadde ført Sadrak, Mesak og Abed-Nego dit upp.
23  Men dei tri mennene, Sadrak, Mesak og Abed-Nego, vart kasta bundne ned i den brennande eldomnen.
24  Då vart kong Nebukadnesar fælen og stod brått upp. Han tok til ords og sa til rådsherrane sine: Var det ikkje tri menner me batt og kasta i eldomnen? Dei svara kongen: Jau visst, konge!
25  Han tok til ords att og sa: Men eg ser fire menner som gjeng lause og leduge inne i elden, og det finst ikkje mein å sjå på dei; og den fjorde ser ut som ein gudeson.
26  Dermed gjekk Nebukadnesar burtåt døri på den brennande eldomnen. Han tok til ords og sa: Sadrak, Mesak og Abed-Nego, de tenarar åt Den Høgste Gud, kom ut! Då gjekk Sadrak, Mesak og Abed-Nego ut or elden.
27  Og satrapane og jarlane og landshovdingane og rådsherrane kom saman; dei såg at elden ikkje hadde havt nokor makt yver lekamen åt desse mennene, og at håret på hovudi deira ikkje var svidt, og at underklædi deira ikkje var skadde; ja, ein kunde ikkje ein gong kjenna lukti av noko brent på dei.
28  Då tok Nebukadnesar til ords og sa: Lova vere guden åt Sadrak, Mesak og Abed-Nego, som sende engelen sin og frelste tenarane sine, som leit so fast på han at dei gjorde imot bodet åt kongen og våga livet, so dei ikkje skulde nøydast til å tilbeda nokon annan gud enn sin eigen gud.
29  So gjev eg no dette bodet den som segjer noko vondt um guden åt Sadrak, Mesak og Abed-Nego, kva folk eller ætt eller tungemål han so høyrer til, han skal hoggast i sund, og huset hans skal gjerast til ein sorphaug; for det finst ingen annan gud som kann hjelpa so som han.
30  So let kongen Sadrak, Mesak og Abed-Nego koma til stor æra og makt i Babels-fylket.
 
 
# Profeten Daniel 4
1  Kong Nebukadnesar sa til alle folk og ætter tungemål som bur på heile jordi: Heil og sæl!
2  Eg hev funne for godt å kunngjera dei teikn og under som Den Høgste Gud hev gjort mot meg.
3  Kor store er ikkje teikni hans, og mektige hans under! Riket hans er eit æveleg rike, og velde hans varer frå ætt til ætt.
4  Eg, Nebukadnesar, sat i god ro i huset mitt og levde lukkeleg i slottet mitt.
5  Då hadde eg ein draum; han skræmde meg, og eg tok fæla av draumsviv i mi seng og av syner som eg såg.
6  Difor gav eg det påbodet at dei skulde henta alle vismennene i Babel til meg, so dei kunde tyda draumen for meg.
7  So kom då runemeistrane og åndemanarane og kaldearane og stjernetydarane inn, og eg fortalde dei draumen; men dei kunde ikkje segja meg korleis han skulde tydast.
8  Til slutt kom Daniel og inn for meg, han som hadde fenge namnet Beltsasar etter namnet på guden min, og som åndi åt dei heilage gudane er i, og eg fortalde han draumen:
9  Beltsasar, du som er den øvste millom runemeistrane! Eg veit at åndi åt dei heilage gudane er i deg, og at ingen løyndom er for vand for deg; so seg meg kva eg såg i draumen min, og kva det tyder!
10  Dette er dei synene eg hadde medan eg kvilde på lægjet mitt: Eg såg i syni mi eit tre som stod midt på jordi, og som var ovleg høgt;
11  det var eit stort og sterkt tre, og so høgt at det rakk til himmels, og ein kunde sjå det alt til enden av jordi;
12  lauvet på det var fagert, og det bar mykje frukt, so det gav føde åt alle; dyri på marki fann skugge under det, og fuglane i lufti budde i greinene på det, og alt levande fekk si føda frå det.
13  So såg eg i synene som eg hadde på lægjet mitt, eg ein heilag vaktar som steig ned frå himmelen.
14  Han ropa med høg røyst, og ordi hans lydde so: Fell treet, hogg greinene av det, riv lauvklædnaden av og spreid frukti ikring! Dyri som ligg under det, skal røma, og fuglane fljuga burt ifrå greinene på det.
15  Men lat stuven med røtene standa att i jordi, men bunden med lekkjor av jarn og kopar, midt i grøne graslendet! Av doggi frå himmelen skal han* vætast, og som dyri skal han eta urter på marki.
16  Hjarta hans skal skapast um, so det ikkje er eit mannehjarta meir; eit dyrehjarta skal han få, og sju tider* skal skrida fram yver han.
17  Denne bodskapen grunnar seg på ei rådgjerd av vaktarane, og slik avgjerd hev dei heilage teke i denne saki, so alle som lever, skal sanna at den Høgste hev makt yver kongedømet hjå menneski og gjev det til kven han vil, og set den ringaste millom menneski til å råda yver det.
18  Soleis var draumen som eg, kong Nebukadnesar, hadde; no må du, Beltsasar, tyda han for meg. For ingen av vismennene i riket mitt kann segja meg kva han tyder; men du kann det, av di åndi åt dei heilage gudane er i deg.
19  Då stod Daniel, han som dei og kalla Beltsasar, ei stund forfærd, og tankane hans skræmde han. So tok kongen til ords og sa: Beltsasar, lat ikkje draumen og det som han tyder, skræma deg! Beltsasar svara: Herre, gjev draumen måtte gjelda dei som hatar deg, og tydingi på han fiendane dine!
20  Treet du såg, som var so stort og sterkt, og so høgt at det rakk til himmels, og og som ein kunde sjå yver heile jordi,
21  og som hadde so fager lauvklædnad og bar so mykje frukt at det gav føda åt alle, treet som dyri på marki heldt til under, og som fuglane i lufti hadde reir i greinene på,
22  det er du sjølv, konge, du som er so stor og mektig; stordomen din hev vakse so han når til himmels, og veldet ditt rekk alt til enden av jordi.
23  Men at kongen såg ein heilag vaktar kom steig frå himmelen og sa: Fell treet og øydelegg det, men lat stuven med røtene standa att i jordi, bunden med lekkjer av jarn og kopar midt i grøne graslendet! av doggi frå himmelen skal han vætast og millom dyri på marki skal han hava sin lut, til dess sju tider hev skride fram yver han -
24  det tyder, konge, og so er rådgjerdi åt den Høgste, den som kjem yver min herre kongen:
25  Du skal verta utstøytt frå menneski og bu hjå dyri på marki; gras skal du eta som uksane, og av doggi frå himmelen skal du verta vætt, og sju tider skal skrida fram yver deg, til dess du sannar at den Høgste hev makt yver kongedømet hjå menneski og gjev det til kven han vil.
26  Men at det vart sagt at ein trestuven og røtene skulde standa att, det tyder at du skal få hava riket ditt frå den tid du sannar at himmelen hev makti.
27  Difor må du, konge, lata mitt råd tekkjast deg og løysa deg frå syndene dine med rettferd og frå misgjerningane dine med sælebot mot armingar, um lukka di skal vara.
28  Alt dette kom yver kong Nebukadnesar.
29  Då tolv månader var lidne, gjekk han ein gong ikring på taket av kongsslottet i Babel.
30  Då tok kongen til ords og sa: Er ikkje dette det store Babel, som eg hev bygt til kongssete med mi veldige makt og til æra for min herlegdom?
31  Fyrr kongen endå hadde tala til endes, kom det brått ei røyst frå himmelen: Til deg, kong Nebukadnesar, vert no dette ordet sagt: Riket er teke frå deg,
32  frå menneski vert du utstøytt, og hjå dyri på marki skal du bu, gras skal du eta som uksane, og sju tider skal skrida fram yver deg, til dess du sannar at den Høgste hev makt yver kongedømet hjå menneski og gjev det til kven han vil.
33  I same stunda slo dette ordet til på Nebukadnesar; han vart utstøytt frå menneski og åt gras som uksane, og kroppen hans vart vætt av dogg frå himmelen, til dess håret hans voks og vart som ørnefjører, og neglene hans vart som fugleklør.
34  Men då tidi* var lidi, lyfte eg, Nebukadnesar, augo mine upp til himmelen og fekk vitet mitt att. Då lova eg den Høgste og prisa og æra han som lever æveleg, han som hev eit velde som er eit æveleg velde og eit rike som varer frå ætt til ætt**.
35  Alle som bur på jordi, er som inkje å akta; han gjer kva han vil, både med himmelheren og med dei som bur på jordi, og det finst ingen som kann meinka han og segja til han: Kva gjer du?
36  So fekk eg då på den tidi vitet mitt att, og eg fekk att den herlegdomen som høyrde mitt kongedøme til, mi drust og mi glans, og rådsherrane og stormennene mine leita meg upp; eg vart innsett i kongedømet mitt att og fekk endå større makt enn fyrr.
37  No prisar og høglovar og ærar eg, Nebukadnesar, kongen i himmelen; for alle hans gjerningar er sanning og stigane hans er rettferd, og han kann bøygja ned dei som ferdast i ovmod.
 
 
# Profeten Daniel 5
1  Kong Belsasar gjorde eit stort gjestebod for dei tusund stormennene sine, og han drakk vin for augo deira.
2  Då Belsasar hadde fenge smak på vinen, baud han at dei skulde henta dei gullkjeraldi og sylvkjeraldi som Nebukadnesar, far hans, hadde teke or templet i Jerusalem, so kongen og stormennene hans, konone og fylgjekonone hans kunde drikka or dei.
3  So henta di gullkjeraldi som var tekne or templet, or Guds hus i Jerusalem; og kongen og stormennene hans, konone og fylgjekonone hans drakk or dei.
4  Dei drakk vin og prisa gudane sine av gull og sylv, av kopar og jarn og tre og stein.
5  I same stundi synte det seg fingrar av ei mannehand, som skreiv på den kvitkalka veggen i kongshalli, midt imot ljosestaken. Og kongen såg handi som skreiv.
6  Då skifte kongen leter, og tankane skræmde han; han veikna i mjødmane, og knei hans slo imot einannan.
7  Og kongen ropa med høg røyst at dei skulde henta åndemanarane og kaldearane og stjernetydarane. So tok han til ords og sa til vismennene i Babel: Den mannen som kann lesa denne skrifti og tyda henne for meg, han skal verta klædd i purpur og få ei gullkjeda um halsen, og i makt skal han vera den tridje i riket.
8  Alle vismennene åt kongen kom til stades, men dei kunde ikkje lesa skrifti eller tyda henne for kongen.
9  Då vart kong Belsasar øgjeleg forfærd og skifte leter, og stormennene hans stod reint forfjetra.
10  Då dronningi* høyrde talen åt kongen og stormennene hans, kom ho inn i gildehalli. Ho tok til ords og sa: Kongen leve æveleg! Lat ikkje tankane skræma deg, og ikkje skal du skifta leter.
11  I riket ditt finst ein mann som åndi åt dei heilage gudane er i; i dagane åt far din synte det seg at han åtte både upplysning og klokskap og visdom som visdom hjå gudar; og kong Nebukadnesar, far din, sette han til hovding yver runemeistrane og åndemanarane og kaldearane og stjernetydarane. Dette gjorde far din, konge,
12  for di det hjå han var ei makelaus ånd og kunnskap og skyn og dugleik til å tyda draumar og løysa gåter og greida ut vande spursmål - eg meiner Daniel, han som kongen gav namnet Beltsasar. Send difor bod etter Daniel! So gjev nok han deg uttydingi.
13  So henta dei Daniel inn til kongen. Og kongen tok til ords sa til Daniel: Er du Daniel, ein av dei jødiske fangane som far min, kongen, førde hit frå Juda?
14  Eg hev høyrt um deg at åndi åt gudar er i deg, og at det hev synt seg at du eig upplysning og skyn og makelaus visdom.
15  No er vismennene og åndemanarane vorte henta hit til meg til å lesa denne skrifti og tyda henne for meg; men dei kann ikkje gjeva meg nokor uttyding.
16  Men eg hev høyrt um deg at du kann tyda draumar og greida ut vande spursmål; kann du no lesa denne skrifti og tyda henne for meg, so skal du verta klædd i purpur og få ei gullkjeda um halsen, og i makt skal du vera den tridje i riket.
17  Då svara Daniel der han stod framfor kongen: Gåvone dine kann du sjølv hava eller gjeva dei til ein annan! Dei forutan skal eg lesa og tyda skrifti for kongen.
18  Konge! Den høgste Gud gav Nebukadnesar, far din, riket og makti og æra og herlegdom;
19  og for den makti skuld som han hadde gjeve han, skalv alle folk og ætter og tungemål for han og reddast; kven han vilde, drap han, og kven han vilde, let han leva; kven han vilde, gjorde han stor, og kven han vilde, gjorde han liten.
20  Men då han ovmoda seg i hjarta sitt, og åndi hans vart stolt og stormodig, vart han støytt ned frå kongsstolen sin, og æra hans vart teki frå han.
21  Han vart utstøytt frå mannsborni, og hjarta hans vart som hjarta hjå eit dyr, og hjå villasni laut han bu; gras laut han eta som uksane, og av doggi frå himmelen vart lekamen hans vætt, til dess han sanna at den høgste Gud råder yver kongedømet hjå menneski og set kven han vil, til å styra.
22  Men du, Belsasar, son hans, hev ikkje gjort hjarta ditt audmjukt, endå du visste alt dette;
23  du hev ovmoda deg mot herren yver himmelen og late folk henta som var tekne frå kjeraldi frå huset hans; og du og stormennene dine, konone og fylgjekonone dine hev drukke vin or dei, og du hev prisa dine gudar av sylv og gull, av kopar og jarn og tre og stein, som korkje ser eller høyrer eller hev vit; men den Gud som hev din livsande i si hand, og som råder yver alle dine vegar, han hev du ikkje æra.
24  Difor vart no denne handi send frå han, og denne skrifti rita.
25  Og so lyder den skrifti som som her er rita: Mene, mene, tekel, ufarsin*.
26  Og ordi skal tydast so: Mene, det tyder: Gud hev talt dagane åt riket ditt og gjort ende på det.
27  Tekel, det tyder: Du er vegen på vektskål og funnen for lett.
28  Peres, det tyder: Riket ditt er sundbytt og gjeve til medarane og persarane.
29  Då baud Belsasar at dei skulde klæda Daniel i purpur og hengja ei gullkjeda um halsen hans og ropa ut at han i makt skulde vera den tridje i riket.
30  Same natti vart Belsasar, kaldearkongen, drepen.
 
 
# Profeten Daniel 6
1  Og Darius frå Media tok imot riket; han var då tvo og seksti år gamal.
2  Darius fann for godt å setja eit hundrad og tjuge satrapar yver riket; dei skulde bu rundt ikring i heile riket.
3  Yver dei sette han tri riksrådar, og av dei var Daniel den eine; for dei skulde satrapane gjera rekneskap, so kongen ikkje skulde lida noko tap.
4  Men Daniel merkte seg ut framfor hine riksrådane og satrapane, av di det var ei makelaus ånd i han, og kongen tenkte på å setja han yver heile riket.
5  Då leita riksrådane og satrapane etter skuld hjå Daniel i som kom riksstyringi ved, men dei kunde ingi skuld finna, eller noko som var rangt, med di han var trugen i tenesta si; det fanst ingi misferd og inkje rangt hjå han.
6  So sa mennene: Me finn ingi skuld hjå denne Daniel, minder det skulde lata seg gjera å finna noko å klaga han for i gudsdyrkingi hans.
7  Då styrmde desse riksrådane og satrapane inn til kongen og sa til han: Kong Darius leve æveleg!
8  Alle riksrådane og jarlane og satrapane, rådsherrane og landshovdingane hev samrådt seg um at det burde verta gjeve eit kongeleg påbod og ferda ut eit strengt forbod, at den som i tretti dagar bed til nokon annan enn deg, konge, anten det er til ein gud eller eit menneske, han skal verta kasta i løvegropi, kven det so er.
9  So ferda no ut eit sovore forbod, konge, og lat det verta sett upp skriftleg, so det ikkje kann verta avlyst, etter ubrigdeleg lov hjå medarar og persarar.
10  I samhøve med dette let kong Darius setja upp eit skriv med eit sovore forbod.
11  Men so snart Daniel fekk vita at skrivet var uppsett, gjekk han inn i huset sitt; Der hadde han på øvre salen sin opne vindaugo som vende mot Jerusalem. Der fall han tri gonger um dagen på kne og bad og takka Gud, plent som han fyrr hadde gjort.
12  Då styrmde mennene inn og kom på Daniel medan han bad og kalla på sin Gud.
13  So gjekk dei fram for kongen og spurde med tanke på det kongelege forbodet: Hev du ikkje late setja upp eit forbod, at kvar det er som i tretti dagar bed til nokon annan enn deg, konge, anten det er til ein gud eller eit menneske, han skal verta kasta i løvegropi? Kongen svara: Jau, det ordet stend fast etter ubrigdeleg lov hjå medarar og persarar.
14  Då tok dei til ords sa der dei stod framfor kongen: Daniel, ein av dei jødiske fangane, aktar korkje på deg, konge, eller på det forbodet som du hev late setja upp, men held si bøn tri gonger um dagen.
15  Då kongen høyrde det, vart han ovleg sorgfull og tenkte på korleis han skulde kunna berga Daniel; alt til soleglad mødde han seg med å leita etter ein utveg til å hjelpa han.
16  Då ågjekk mennene kongen og sa til han: Kongen må vita at det er ei lov hjå medarar og persarar at ikkje noko forbod eller påbod som kongen ferdar ut, kann brigdast.
17  So baud kongen at dei skulde henta Daniel og kasta han i løvegropi. Og kongen tok til ords og sa til Daniel: Din Gud, som du ideleg dyrkar, han frelsa deg!
18  So henta dei ein stein og la han attyver grop-opningi, og kongen forsigla han med sin eigen seglring og seglringen åt stormennene sine, so det ikkje skulde verta gjort noko um att i det som hadde hendt med Daniel.
19  Etter dette gjekk kongen heim til slottet sitt og fasta heile natti; han let ingi av fylgjekonone sine koma inn til seg, og han fekk ikkje blund på augo.
20  Tidleg um morgonen, i lysingi, reis kongen upp og skunda seg til løvegropi.
21  Og då han var nær burtåt gropi komen, ropa han på Daniel med sorgfull røyst. Han tok til ords og sa til Daniel: Daniel, du tenar åt den levande Gud, må tru din Gud, som du so ideleg hev dyrka, hev kunna berga deg frå løvone?
22  Då svara Daniel kongen: Kongen leve æveleg!
23  Min Gud sende engelen sin og let att gapet på løvone, so dei ingen skade hev gjort meg; for eg er funnen saklaus for han, og ikkje mot deg heller, konge, hev eg forbrote meg.
24  Då vart kongen ovleg glad og baud at dei skulde draga Daniel upp or gropi; og då Daniel var dregen upp, kunde dei ingen skade finna på han; for han hadde trutt på sin Gud.
25  Sida baud kongen at dei skulde henta dei mennene som hadde klaga Daniel, og både dei og borni og konone deira vart kasta i løvegropi; og endå fyrr dei var komne til botnar i gropi, rauk løvone på dei og krasa kvart beinet i dei.
26  Etter dette skreiv kong Darius til alle folk og ætter og tungemål som fanst på heile jordi: Heil og sæl!
27  Med dette gjev eg det bodet at folket i heile mitt rike, so vidt som det rekk, skal skjelva for Daniels Gud og ottast han; for han er den levande Gud, som skal vera i all æva; hans rike kann ikkje øydast, veldet hans varer alt til enden.
28  Han bergar og friar ut og gjer teikn og under i himmelen og på jordi - han som berga Daniel or løve-vald.
29  Og Daniel vart æra og hadde lukka med seg både medan Darius styrde og då Kyros vart konge.
 
 
# Profeten Daniel 7
1  I det fyrste året Belsasar var konge i Babel, hadde Daniel ein draum og såg syner medan han låg på lægjet sitt; sidan skreiv han upp draumen og fortalde hovudinnhaldet av han.
2  Høyr no kva Daniel fortalde: Eg hadde ei syn um natti, og i den syni såg eg korleis dei fire himmel-vindane storma fram yver det store havet.
3  Og fire dyr steig upp or havet, det eine ulikt det andre.
4  Det fyrste liktest ei løva og hadde ørnevenger, og medan eg såg på det, vart vengene rivne av dyret, og det vart lyft upp frå marki og sett på tvo føter som eit menneske, og det fekk eit mannehjarta.
5  So fekk eg sjå eit dyr til, det andre i rekkja; det var likt ein bjørn og lette seg upp på den eine sida*; og det hadde tri sidebein i gapet millom tennene, og det vart sagt til det: Statt upp og et mykje kjøt!
6  Sidan såg eg i syni mi eit anna dyr, som liktest ein leopard; det hadde fire fuglevenger på ryggen og hadde fire hovud, og det fekk stort velde.
7  Sidan fekk eg i nattesynene mine sjå det fjorde dyret, øgjeleg og skræmeleg og uhorveleg sterkt; det hadde store tenner av jarn, det åt og krasa, og leivningane trakka det ned med føtene; det var ulikt alle hine dyri og hadde ti horn.
8  Eg skoda vel på horni; då fekk eg sjå eit anna horn, eit lite, som skaut upp millom dei, og tri av hine horni vart rykte upp so det kunde få rom; og det hornet hadde augo som manneaugo og ein munn som tala store ord.
9  Medan eg såg på dette, vart det sett fram stolar, og ein som gamal var, sette seg ned; klædnaden hans var snøkvit, og håret på hovudet hans var som rein ull; stolen hans var eldslogar, og hjuli under var brennande eld.
10  Ei elv av eld strøymde ut frå han; tusund gonger tusund var tenarane hans, og titusund gonger titusund stod til tenesta for han. So vart retten sett, og bøker vart opna.
11  Medan eg såg på dette, vart dyret drepe for dei store ordi skuld som hornet tala, og kroppen åt dyret vart tynt og kasta i elden for å brennast.
12  Veldet åt dei andre dyri vart teke frå dei; for levetidi deira var fastsett til tid og stund.
13  Sidan fekk eg sjå i nattsynene mine korleis ein som liktest ein menneskeson, kom med himmelskyene; han gjekk burt til den gamle og vart ført fram for han.
14  Og han fekk velde og æra og rike, og alle folk og ætter og tungemål skulde tena han; hans velde er eit æveleg velde, som aldri forgjengst, og riket hans gjeng aldri til grunns.
15  Då kjende eg, Daniel, åndi mi uroast i meg, og synene eg hadde havt, skræmde meg.
16  Eg gjekk burt til ein av dei som stod der og bad um ei pålitande uttyding på alt dette, og han svara meg og tydde det for meg:
17  Desse fire store dyri tyder at det skal koma upp fire kongar på jordi;
18  men dei heilage åt Den Høgste skal få riket og hava det i eige til æveleg tid, ja, i alle ævor.
19  So vilde eg hava pålitande uttyding um det fjorde dyret, som var ulikt alle hine, det som var so skræmeleg og hadde tenner av jarn og klør av kopar, og som åt og krasa og trakka ned med føtene det som det leivde,
20  og like eins um dei ti horni det hadde på hovudet, og um det nye hornet, det som sidan skaut upp, og som tri av hine horni fall av for - det hornet som hadde augo og ein munn som tala store ord, og som var større å sjå til enn alle hine.
21  Eg såg korleis dette hornet førde strid mot dei heilage og vann yver dei,
22  til dess han kom, han som gamal var, og dei heilage åt den Høgste sin rett, og tidi kom då dei heilage tok riket i eiga.
23  So lydde ordi hans: Det fjorde dyret tyder at eit fjorde rike skal koma upp på jordi, eit som skal vera ulikt alle hine riki; det skal gløypa heile jordi og trakka henne sund og krasa henne.
24  Og dei ti horni tyder at det skal koma upp ti kongar i det riket, og etter dei skal det koma upp ein annan konge, som skal vera ulik dei som var fyre han, og som skal slå ned tri kongar
25  og tala ord mot den Høgste og fara fram med vald mot dei heilage åt den Høgste; han skal setja seg fyre å skifta um heilage tider og lov, og dei skal gjevast i hans hand ei tid og tider og ei halv tid*.
26  Men so vert retten sett, og veldet skal verta teke frå han, so han skal utrydd og tynt for alle tider.
27  Og riket og veldet og makti yver alle rike under himmelen skal verta gjeve til det folket som er dei heilage åt den Høgste; riket som det fær, skal vera eit æveleg rike, og alle makter skal tena og lyda det.
28  Her sluttar fråsegni mi. Tankane mine gjorde meg, Daniel, fælande redd, og eg skifte leter i andletet; men eg gøymde i hjarta mitt det som eg hadde høyrt og set.
 
 
# Profeten Daniel 8
1  I det tridje året av kongedømet åt Belsasar, fekk eg, Daniel, sjå ei syn, ei som kom etter den eg fyrr hadde set.
2  Då eg hadde denne syni, tykte eg at eg var i Susan-borgi i Elam-fylket, og då eg såg meir til i syni, tykte eg at eg var attmed Ulai-elvi.
3  Då eg såg upp, fekk eg sjå ein ver som stod framanfor elvi; han hadde tvo horn, og båe horni var høge, men det eine høgre enn hitt, og det høgste skaut sist upp.
4  Eg såg veren stanga vestetter og nordetter og sudetter, og inkje dyr kunde standa seg mot han, og ingen kunde berga or hans vald; veren for fram som han vilde, og tedde seg ovmodig.
5  Og då eg gav meir gaum, fekk eg sjå ein bukk som kom vestantil og for fram yver all jordi, men so at han ikkje kom nær marki; og bukken hadde eit drusteleg horn i skallen.
6  Han kom burt til veren med dei tvo horni, den som eg såg framanfor elvi, og for imot han i si styrlause kraft.
7  Eg såg korleis han kom tett inn på veren og rauk på han i sinne og og stanga han og braut sund båe horni hans, og veren hadde ingi makt til å standa seg imot han; og han kasta han til jordi og trakka på han, og det fanst ingen som kunde berga veren or hans vald.
8  Og bukken vart ovende mektig; men just som han stod i si beste makt, vart det store hornet avbrote, og i staden skaut det upp fire andre drustelege horn, som peika mot dei fire himmelættene.
9  Frå eitt av dei skaut det ut eit nytt horn, som var lite i fyrstningi, men sidan voks uhorveleg sudetter og austetter og mot det fagre landet*.
10  Det voks ende upp til himmelheren og kasta nokre av denne heren - av stjernone* - ned på jordi og trakka på dei.
11  Ja, jamvel mot hovdingen yver heren briska det seg; det tok ifrå han det daglege offeret, og hans heilagdoms bustad vart nedriven.
12  Saman med det daglege offeret vart heren yvergjeven til tyning for fråfallet skuld; hornet slo sanningi til jordi, og det hadde lukka med seg i alt det tok seg til.
13  So høyrde eg ein av dei heilage tala; og ein annan heilag spurde han som tala: Kor lenge gjeld ho for, syni um det daglege offeret og um fråfallet som valdar tyning - at både heilagdom og og her vert nedtrakka?
14  Då sa han til meg: Tvo tusund og tri hundrad kveldar og morgnar; so skal heilagdomen koma til retten sin att.
15  Då no eg, Daniel, såg denne syni, freista eg å skyna henne; då stod det brått framfor meg ein skapnad som liktest ein mann,
16  og midt yver Ulai høyrde eg ei mannerøyst som ropa: Gabriel, tyd syni synet for han!
17  So kom han dit som eg stod, og då han kom, vart eg redd og kasta meg å gruve; og han sa til meg: Gjev gaum på ordi mine, menneskeson! For syni siktar på endetidi.
18  Medan han tala med meg, seig eg i uvit med andletet mot jordi; men han tok i meg, reiste meg upp att
19  og sa: No vil eg kunngjera deg kva som skal henda når det lid åt endes med vreiden; for synet siktar på endetidi.
20  Veren som du såg, den med dei tvo horni, det er kongane i Media og Persia.
21  Den raggute bukken er kongen i Grekar-land, og det store hornet i skallen hans, er den fyrste kongen*.
22  Og at dette hornet vart avbrote, og det kom fire andre att i staden, det tyder at det skal verta fire kongerike* av folket hans, men ikkje med hans kraft.
23  Men ved slutten av veldet deira, når illgjerdsmennene hev fyllt syndemålet sitt, skal det koma upp ein konge, ubljug og meinsløg*.
24  Veldet hans skal verta stort, men ikkje ved hans eigi kraft, og han skal gjera utruleg stor skade og hava lukka med seg i alt det han tek seg til; han skal tyna mektige hovdingar og eit folk av heilage.
25  Med di han er so klok, skal han hava heppa med seg i svikarferdi si; han skal ovmoda seg i hjarta, og uventande skal han tyna mange; ja, mot hovdingen yver hovdingane skal han setja seg upp, men menns hand skal han då verta krasa.
26  Og sanning er syni um kveldane og morgnane, som vert umtala. Men gøym du denne syni, for det peikar langt fram i tidi.
27  Men eg, Daniel, vart reint maktlaus og låg sjuk ei tid. Sidan kom eg meg på føtene att og gjorde mi tenesta hjå kongen; eg var forstøkt yver syni, men det var ingen som skyna det.
 
 
# Profeten Daniel 9
1  I det fyrste året Darius, son åt Ahasverus, styrde - han som var av medisk ætt og hadde vorte konge yver kaldearriket -
2  i det fyrste styringsåret hans kom eg, Daniel, i bøkene til å gjeva ans på det åretalet som Herren hadde nemnt for profeten Jeremias - at han vilde lata fulle sytti år lida seg til endes medan Jerusalem låg i røys.
3  Då vende eg andletet til Herren Gud og vilde søkja han med bøn og audmjuke ynske medan eg fasta i sekk og oska.
4  Og eg bad til Herren min Gud og skrifta og sa: Å Herre, du store og agelege Gud, som held di pakt og held uppe di miskunn mot dei som elskar deg og held bodi dine!
5  Me hev synda og gjort ille og vore gudlause og trassige; me hev vike av ifrå bodi dine og lovene dine.
6  Me høyrde ikkje på tenarane dine, profetane, som tala i ditt namn til kongane våre og hovdingane og federne og heile landslyden.
7  Du, Herre, er rettferdig, men me lyt blygjast, som me Juda-menner og Jerusalems-buar og heile Israel, både dei som er nær, og dei som er langt burte, i alle dei land som du hev drive dei burt til av di dei var utrue mot deg.
8  Ja, Herre, me lyt blygjast, med kongane våre og hovdingane og federne våre, av di me hev synda mot deg.
9  Hjå Herren vår Gud er miskunn og forlating. For me hev sett oss upp mot han
10  og høyrde ikkje på røysti åt Herren vår Gud og levde ikkje etter lovene hans, som han la fram for oss ved tenarane sine, profetane;
11  nei, heile Israel braut di lov og fall ifrå og høyrde ikkje på di røyst; difor vart ho og utrend yver oss den forbanningi som han hadde svore å senda, og som stend skrivi i lova åt Moses, Guds tenar; for me hadde synda mot han,
12  og han heldt dei ordi som han hadde tala imot oss og imot dei domarane våre, som dømde oss; og han let so stor ei ulukka koma yver oss at det ingen stad under himmelen hev hendt noko slikt som hev hendt i Jerusalem.
13  Etter det som stend skrive i Moselovi, kom all denne ulukka yver oss; men me prøvde ikkje å blidka Herren vår Gud og vende ikkje um frå misgjerningane våre og akta ikkje på sanningi di.
14  Difor hadde Herren ulukka for auga stødt og let henne koma yver oss; for Herren vår Gud er rettferdig i alt det han gjer, men me høyrde ikkje på røysti hans.
15  Og no, Herre vår Gud, du som førde folket ditt ut or Egyptar-land med sterk hand og soleis gjorde deg eit namn, som er det same endå i dag! Me hev synda, me hev vore ugudlege.
16  Men Herre, lat etter alle dine rettferdige verk vreiden og harmen din venda seg ifrå byen din, Jerusalem, ditt heilage fjell! For ved syndene våre og misgjerningane åt federne våre hev Jerusalem og folket ditt vorte til spott for alle som bur ikring oss.
17  Høyr no, vår Gud, på bøni åt tenaren din og dei audmjuke ynski hans og lat di åsyn lysa yver den øydelagde heilagdomen din - for di eiga skuld, Herre!
18  Min Gud, halla øyra ditt hit og høyr! Lat upp augo dine og sjå røysane våre og byen som er uppkalla etter ditt namn! For me lit ikkje på våre rettferdige verk når me ber våre audmjuke ynske for di åsyn, men me lit på di store miskunn.
19  Herre, høyr! Herre, forlat! Herre, lyd etter og gjer det og dryg ikkje - for di eiga skuld, min Gud! For byen din og folket ditt er uppkalla etter ditt namn.
20  Medan eg endå tala soleis og bad og sanna mi eiga synd og synda åt Israel, folket mitt, og bar mi bøn for min Guds heilage fjell fram for Herren min Gud -
21  medan eg endå tala soleis i bøni, kom Gabriel, den mannen som eg fyrr hadde set i syni, den gongen eg seig i uvit, og tok i meg - det var ved det belet då kveldsofferet vart frambore.
22  Han greidde ut for og tala til meg meg og sa: Daniel, no er eg komen hit og læra deg å skyna.
23  Med same du tok til bera fram dine audmjuke bøner, kom det eit ord, og no er eg komen og vil kunngjera deg det; for du er sers gjæv for Gud; so gjev då akt på ordet og akta på syni!
24  Sytti vikor* er tiletla folket ditt og den heilage byen din til å stengja inne fråfallet og forsigla synder og føra fram ei æveleg rettferd** og stadfesta syn og profet*** og salva ein høgheilag heilagdom****.
25  Og du skal vita og skyna: Frå den tidi då ordet gjeng ut um å attreisa og byggja um att Jerusalem, til dess det kjem ein som er salva*, ein fyrste, skal det sju vikor og tvo og seksti vikor lida av; byen skal verta attreist og uppatt-bygd med gator og vollgraver, endå um tidene er tronge**.
26  Men etter dei tvo og seksti vikone skal han som er salva verta utrudd* og inkje hava**, og byen og heilagdomen verta øydde av folket åt ein fyrste som kjem, og enden på det er ein storflaum, og alt til enden er det ufred; øyding er urikkeleg avgjord.
27  Og ei vika skal gjera pakti fast for dei mange; og når vika er halvlidi, skal slaktoffer og matoffer verta avteke**, og på styggedoms venger skal det øydaren koma***, og til dess tyning og urikkeleg avgjord straffedom strøymer ned yver den som vert øydelagd.
 
 
# Profeten Daniel 10
1  I det tridje styringsåret åt persarkongen Kyros kom det i ei openberring eit ord til Daniel, som dei og kalla Beltsasar; det ordet er sant og varslar stor trengsla. Og han merkte seg ordet og akta på syni.
2  Eg, Daniel, hadde då gjenge og syrgt i tri vikor;
3  eg åt ikkje noko slag forkunnmat, og kjøt og vin kom ikkje i min munn, og ikkje heller salva eg meg fyrr dei tri vikone var lidne.
4  Den fire og tjugande dagen i fyrste månaden, medan eg stod på breddi åt den store elvi, det er Hiddekel*,
5  såg eg upp, og då fekk eg sjå ein mann som stod der; han var klædd i linklæde, og kring lendene hadde han eit belte av Ufas-gull;
6  lekamen hans var som krysolit, andletet skein som ljonet, augo var som eldslogar, armane og føtene var som skinande kopar å sjå til, og ljomen av talen hans var som ein veldig dun.
7  Eg, Daniel, var den einaste som såg syni; dei mennene som var med meg, såg ikkje syni, men det kom stor redsla kom på dei, so dei flaug av og gøymde seg.
8  So vart eg att åleine. Og då eg såg denne store syni, vart eg reint maktstolen; eg skifte leter i andletet so eg vart nåbleik, og eg åtte ingi makt meir.
9  Då høyrde eg ljomen av talen hans; og då eg høyrde ljomen av talen hans, seig eg i uvit å gruve med andletet mot jordi.
10  Då kjende eg at ei hand tok i meg og hjelpte meg, so eg skjelvande vann meg upp på kne og hender.
11  So sa han til meg: Daniel, du gjæve mann, akta på dei ordi som eg vil tala til deg, og ris upp og statt! For no er eg send til deg. Og då han tala soleis til meg, reis eg skjelvande upp.
12  So sa han til meg: Ottast ikkje, Daniel! For alt frå den fyrste dagen du la hugen på å vinna skyn og å audmykja deg for din Gud, hev ordi dine vore høyrde, og for ordi dine skuld er eg komen no.
13  Hovdingen* yver persarriket stod meg imot i ein og tjuge dagar; men då kom Mikael, ein av dei fremste hovdingane**, og hjelpte meg, so eg fekk yvertaket der hjå kongen i Persia.
14  Og no er eg komen og vil segja deg kva som skal hendast folket ditt i dei siste dagane*; for dette er og ei syn som siktar på dei dagane.
15  Medan han tala soleis åt meg, vende eg andletet mot jordi og var mållaus.
16  Men sjå, ein som var lik eit menneske, tok på lippone mine. Då let eg upp munnen og tala og sa til han som stod framfor meg: Herre, ved den syni eg hev havt, hev det kome slik verk yver meg at eg eig ingi makt lenger;
17  kor skulde då tenaren åt herren min, ein sovoren som eg, kunna tala med ein slik ein som herren min er? Hjå meg finst det ingi makt meir, og det er ikkje ande att i meg.
18  Ein som som såg ut som eit menneske, tok då atter i meg, og han sa: Ottast ikkje, du gjæve mann! Fred vere med deg! Ver berre hugheil! Og som han tala med meg, kjende eg kor eg styrkjest, og eg sa: Tal, herre! For du hev styrkt meg.
19  Då sa han: Veit no du kvifor eg er komen til deg? No lyt eg fara attende og strida mot hovdingen yver Persia*; og når eg dreg ut, då kjem hovdingen yver Grekar-land.
20  Men fyrst vil eg kunngjera deg kva som er skrive i sanningsboki. Og det finst ikkje ein som hjelper deg mot dei, utan Mikael, hovdingen dykkar;
 
 
# Profeten Daniel 11
1  og eg stod og ved hans sida til hjelp og vern det fyrste året medaren Darius styrde.
2  Og no vil eg kunngjera deg det som er visst og sant og skal henda: Endå skal det standa fram tri kongar* i Persia, og den fjorde** skal samla seg større rikdom enn nokon av dei andre, og han hev vunne seg stor makt med rikdomen sin, skal han bjoda ut alt mot Grekar-lands-riket.
3  So skal det standa fram ein veldig konge*, og han skal rikja med stor makt og gjera som han vil.
4  Men han skal ikkje for vel vera komen, fyrr riket hans skal rivna og verta sundbytt etter dei fire himmelættene; det skal ikkje falla etterkomarane hans til og ikkje vera so mektig som det var då han rådde; for riket skal verta øydelagt og andre til enn dei.
5  So skal kongen i Sud-landet* mektig, og ein av hovdingane** hans skal verta endå mektigare enn han og råda yver eit rike for seg sjølv; riket hans skal vera eit stort rike.
6  Mange år etter skal dei gjera samband seg imillom; dotter åt Sud-lands-kongen skal koma til kongen i Norder-landet* og freista å få dei forlikte; men ho skal ikkje greida det, og korkje han** eller dotteri som skulde hjelpa han, skal standa seg, men ho og dei som førde henne dit, og far hennar og han som tok henne til seg***, skal missa livet på den tidi som er sett for kvar einskild av dei.
7  Men ein av renningane frå hennar røter* skal stiga upp i hans stad; og han skal fara imot fiendeheren og brjota seg inn i borgen åt kongen i Norder-landet** og gjera med dei som han vil, og hava yvermakti.
8  Jamvel gudane deira med dei støypte bileti deira og dei dyre eignelutane deira av sylv og gull skal han føra burt til Egyptar-land; sidan skal han i nokre år lata kongen i Norder-landet få vera i fred.
9  So skal kongen i Norder-landet draga imot riket åt Sud-lands-kongen; men han lyt snu heim att til landet sitt*.
10  Og sønene hans* skal bu seg til strid og samla ein veldig her, som skal falla inn i landet og fløyma utyver og breida seg ut; so skal han koma att, og striden skal dei føra radt fram til borgi hans**.
11  Då skal kongen i Sud-landet* verta harm og fara i herferd mot kongen i Norder-landet; han skal fylka ein stor her, men heren skal verta gjeven i hans* hender.
12  Når so denne heren er sprengd, aukar ovmodet hans; men um han so hev felt titusund, fær han ikkje yvermakti like vel.
13  Kongen i Norder-landet* skal fylka ein ny her, endå større enn den fyrste; og når nokre år er lidne, skal han koma med ein stor her og stort tren.
14  Og i dei tider skal mange reisa seg mot kongen i Sud-landet*, og valdsmenner** i ditt eige folk skal og reisa seg, so syni sannar seg; men dei skal falla.
15  Og kongen i Norder-landet skal koma og kasta upp vollar og taka ein borgby*, og makti åt Sud-landet skal ikkje kunna standa seg, og jamvel det utvalde mannskapet hans** eig ikkje makt til motstand.
16  Han som gjeng imot han, skal fara åt som han vil, og ingen skal kunna standa seg imot han; han skal setja seg fast i det fagre landet*, og øyding skal han valda der han kjem.
17  Han* skal etla seg til å koma med heile makti i riket sitt**; like vel er huga på semja, og den skal han og få til; og ei kvinna, si eigi dotter*** skal han gjeva til kona, til ulukka for landet; men det skal ikkje verta av og ikkje lukkast for han.
18  So skal han snu seg mot øylandi og taka mange; men ein herførar* skal gjera ende på svivyrdingi hans, ja, lata svivyrdingi hans koma att yver han sjølv.
19  Då skal han snu seg mot borgane i sitt eige land; men han snåvar og dett og er ikkje til lenger.
20  I hans stad skal det standa fram ein* som skal lata ein skattekrevjar** fara gjenom riksens prydnad***; men um nokre dagar skal han verta, men ikkje ved vreide, ikkje heller i strid****.
21  I hans stad skal det standa fram ein stakkar*, som dei ikkje hev etla kongedøme åt; men han kjem uventande og eignar til seg kongedømet med list og svik.
22  Dei yverfløymde herane* skal skolast burt framfor han og krasast, og sambandsfyrsten** like eins;
23  for etter at han hev gjort samband med han, skal han fara med svik; han skal draga ut og få yvermakti med lite folk.
24  Uventande skal han koma inn i dei grøderikaste bygder i landet og gjera ting som korkje federne hans eller deira federne åt federne hev gjort; herfang og ran og gods skal han strå ut til folket sitt, og mot faste byar skal han leggja upp meinråder, og det skal vara ei tid.
25  All si makt og alt sitt mod skal han bruka mot Sud-lands-kongen og koma med ein stor her; men Sud-lands-kongen skal og bu seg til strid med ein ovleg stor og mannsterk her; like vel skal han kann ikkje kunna standa seg, for det vert lagt meinråder mot han.
26  Dei som et ved hans bord, skal fella han; heren hans skal koma veltande, og det skal verta eit stort mannefallet.
27  Båe kongane* emnar på vondt, og medan dei sit ved same bord, skal dei tala lygn; men det skal ikkje lukkast, for endå dryger det med enden, til den fastsette tidi kjem.
28  Han* skal fara heim att til landet sitt med stort herfang, og han skal leggja upp råder mot den heilage pakti; og når han hev sett dei i verk, skal han fara heim att til landet sitt.
29  Til fastsett tid skal han fara imot Sud-landet att; men det skal ikkje ganga denne gongen som det gjekk gongen fyrr;
30  for skip frå Kittim* skal koma imot han, og han skal missa modet og snu um og sleppa sinnet sitt laust yver den heilage pakti; so skal han snu um og merka seg dei som vender seg ifrå den heilage pakti.
31  Og herar som han sender ut, skal koma og vanhelga heilagdomen, den faste borgi*, og taka burt det daglege offeret og setja upp den øydande styggedomen.
32  Dei som syndar mot pakti, skal han gjera til heidningar med håle ord; men dei av folket som kjenner sin Gud, skal standa stødige og halda ut.
33  Dei vituge i folket skal læra dei mange; men dei skal verta heimsøkte ei tid med sverd og bål, med fangekår og herjing.
34  Men medan dei vert heimsøkte, skal dei få liti hjelp, og mange skal slå seg i lag med dei på læst.
35  Heimsøkjingi skal råma sume av dei vituge, so det kann verta ei skiring millom dei, so dei vert reinsa og tvegne til endetidi; for endå drygjer det enden, til den fastsette tidi kjem.
36  Og kongen skal fara åt som han vil, og upphøgja og hevja seg yver alle gudar, og mot Gud yver gudane skal han tala utruleg kaute ord, og alt skal lukkast for han, til dess vreidetidi er ute; for det som er urikkeleg avgjort, skal henda.
37  Fedregudane sine skal han ikkje vyrda, ikkje heller skal han vyrda grumguden åt kvinnone* eller nokon annan gud; for han skal upphøgja seg yver dei alle.
38  Men borgguden skal han æra i staden; ein gud som federne hans ikkje hev kjent, skal han æra med gull og sylv og dyre steinar og andre kostnadting;
39  og so skal han gjera med dei sterke borgene og med den framande guden: Dei som kjennest ved denne guden, skal han syna stor æra; han skal setja dei til å råda yver mange, og han skal skifta ut jord åt dei til løn.
40  Men i endetidi skal det verta ufred millom kongen i Sud-landet og han, og kongen i Norder-landet skal storma fram mot han med vogner og hestfolk og mange skip og falla inn i landi og fløyma utyver og breida seg ut.
41  Han skal og falla inn i det fagre landet, og store skarar skal falla; men desse skal koma seg undan makti hans: Edom og Moab og dei gjævaste av Ammons-borni.
42  Og han skal retta handi ut mot andre land, og Egyptar-land skal sleppa undan.
43  Han skal eigna til seg skattane av gull og sylv og alle slag kostnadting i Egyptar-land, og libyarar og etiopar skal vera i fylgjet hans.
44  Men tidender frå aust og nord skal støkkja han, og han skal draga ut i stor vreide til å øyda og tyna mange.
45  Han skal setja upp slottstjeldi sine millom havet og det fagre heilagdoms-fjellet; men so ber det til enden med han, og ingen hjelper han.
 
 
# Profeten Daniel 12
1  I den tid skal Mikael standa fram, den store hovdingen som vernar borni åt folket ditt; og det skal koma ei slik trengsletid som det aldri hev vore frå den dagen noko folkeslag vart til, og alt til den tidi. Men i den tid skal alle dei som finst av folket ditt verta frelste som finst skrivne i boki.
2  Og dei mange som søv i moldi, skal vakna upp, sume til æveleg liv og sume til skam og æveleg stygg.
3  Då skal dei vituge skina som himmelkvelven skin, og dei som hev ført dei mange til rettferd, skal skina som stjernone, æveleg og alltid.
4  Men du, Daniel, må gøyma desse ordi og forsegla boki alt til endetidi; mange skal granska henne, og kunnskapen skal verta stor.
5  So fekk eg, Daniel, i syni mi sjå tvo andre som stod der, ein på den eine elvebakken og ein på den andre elvebakken.
6  Og ein av dei sa til mannen som var klædd i linklæde, og som stod uppyver vatnet i elvi: Kor lenge varer det fyrr alt dette underfulle hev hendt?
7  Og eg høyrde kva han sa, mannen som var klædd i linklæde, og som stod uppyver vatnet i elvi; han rette høgre handi og vinstre handi upp imot himmelen og svor ved han som lever æveleg: Ei tid og tider og ei halv tid*, og når makti åt det heilage folket er heiltupp krasa, då skal alt dette fullendast.
8  Og eg høyrde det, men skyna det ikkje; so spurde eg: Herre, kva er endelykti på dette?
9  Då sa han: Gakk burt, Daniel! For desse ordi skal vera løynde og forsigla alt til endetidi.
10  Mange skal verta reinsa og tvegne og skirde; men dei ugudlege skal driva på med gudløysa si, og ingen ugudleg skal skyna det; men dei vituge skal skyna det.
11  Frå den tid då det daglege offeret vert avteke og den øydande styggedomen sett upp, skal det ganga eit tusund, tvo hundrad og nitti dagar.
12  Sæl er den som biar og når fram eit tusund, tvo hundrad og fem og tretti dagar.
13  Men gakk du til møtes med enden! Du skal kvila og so standa upp og få din lut når dagane fær ende.
 
 
# Profeten Hosea 1
1  Herrens ord som kom til Hoseas, son åt Be'eri, i dei dagane då Ussias, Jotam, Akas og Esekias var kongar i Juda, og då Jeroboam Joasson var konge i Israel.
2  Då Herren tok til å tala til Hoseas, sa han til han: Gakk av stad og få deg ei horkona og horeborn! For landet driv hor og fylgjer ikkje lenger Herren.
3  Då gjekk han stad og gifte seg med Gomer Dibla'imsdotter, og ho vart med barn og fødde han ein son.
4  Og Herren sa til han: Kalla han Jisre'el! For um eit lite bel vil eg lata huset hans Jehu lida for Jisre'els blodskuld og gjera ende på kongedømet i Israels hus;
5  og den dagen skal det bera so til at eg bryt sund Israels boge i Jisre'els-dalen.
6  Og ho vart med barn att og fekk ei dotter. Då sa han til han: Kalla henne Lo-Ruhama*! For eg kjem ikkje lenger til å miskunna Israels hus, so eg tilgjev dei.
7  Men Judas hus vil eg miskunna, og eg vil lata dei verta frelste ved Herren deira Gud; men eg vil ikkje frelsa dei med boge eller sverd eller krig, med hestar eller ridarar.
8  Då ho hadde vant av Lo-Ruhama, vart ho med barn att og fekk ein son.
9  Då sa han: Kalla han Lo-Ammi*! For de er ikkje mitt folk, ikkje heller skal eg høyra dykk til.
10  Men like vel skal talet på Israels-borni verta som havsens sand, den som ikkje kann mælast eller teljast; og det skal ganga so, at på den staden der det vart sagt til dei: De er ikkje mitt folk, der skal ein segja til dei: Borni åt den levande Gud.
11  Juda-borni og Israels-borni skal fylkja seg saman og taka seg ein hovding og fara upp or landet; for stor er Jisre'els dag.
 
 
# Profeten Hosea 2
1  Seg då til brørne dykkar: Ammi*! og til systerne dykkar: Ru-hama**!
2  Skjem på mor dykkar, skjem på henne! For ho er ikkje kona mi, og eg er ikkje mannen hennar. Få henne til å hava burt horebragdene or andletet sitt og lauslynde - faktene frå barmen sin!
3  Elles skal eg klæda henne naki og te henne fram som ho var den dagen ho vart fødd, og gjera henne lik ei øydemark, eit turrlende, og lata henne døy av torste.
4  Og borni hennar vil eg ikkje miskunna; for dei er horeborn.
5  For mor deira var ei horkvinna, ho som fekk dei, for skamleg åt - ho sa: Eg vil fara etter elskarane mine, dei som gjev meg maten min og vatnet mitt, ulli mi og linet mitt, oljen min og vinen min.
6  Sjå, difor stengjer eg vegen din med klunger; eg reiser ein mur framfor henne, so ho ikkje finn stigane sine;
7  når ho renner etter elskarane sine, skal ho ikkje nå i dei, når ho leitar etter dei, skal ho ikkje finna dei. Då skal ho segja: Eg vil attende til den fyrste mannen min; for då hadde eg det betre enn no.
8  Ho skyna ikkje at det var eg som gav henne kornet og druvesafti og oljen, og som gav henne sylv og gull i mengdevis, som dei bruka til Ba'al.
9  Difor skal eg taka att kornet mitt, når tidi er til det, og druvesafti mi, når stundi er komi, og taka burt ulli mi og linet mitt, som ho skulde løyna blygsli si med.
10  Ja, no skal eg nækja den visne kroppen hennar beint for augo på elskarane hennar, og ingen skal berga henne or mi hand.
11  Eg skal gjera ende på all kjæta hennar, på gildi hennar, nymånane og sabbatane og alle høgtidene hennar.
12  Eg skal øyda vintreet og fiketreet hennar, som ho hev sagt um: Dei er horeløni mi, som elskarane mine hev gjeve meg. Eg skal gjera dei til skog, og villdyri skal eta dei.
13  Eg skal heimsøkja henne for dei dagane då ho brende røykjelse for Ba'alane og prydde seg med nasering og halsgull og for etter elskarane sine, men gløymde meg, segjer Herren.
14  Difor skal de vita at eg vil lokka henne burt og leida henne ut i øydemarki og tala kjærleg til henne,
15  og so snart ho kjem derifrå, vil eg gjeva henne att vinhagane hennar og gjera Akordalen* til ei dør som gjev henne von; der skal ho takka** som i ungdomsdagane sine, som då ho for upp frå Egyptar-landet.
16  Den dagen, segjer Herren, kjem det til å verta so at du ropar: Mannen min! Og du skal ikkje meir ropa til meg: Ba'al min!
17  Ja, Ba'als-namni vil eg taka reint ut or munnen hennar, so dei vil aldri nemnast meir.
18  Den dagen vil eg gjera ei pakt for dei med dyri på marki og fuglane i lufti og kreket på jordi; og boge og sverd og krig vil eg bryta sund og rydja ut or landet, og eg vil lata dei bu trygt.
19  Eg vil trulova meg med deg til æveleg tid; eg vil trulova meg med deg i rettferd og rett, i nåde og miskunn;
20  ja, i truskap vil eg trulova meg med deg, og du skal kjenna Herren.
21  Den dagen skal det verta so at eg bønhøyrer, segjer Herren, eg bønhøyrer himmelen, og han bønhøyrer jordi,
22  og jordi bønhøyrer kornet og druvesafti og oljen, og dei bønhøyrer Jisre'el.
23  Eg vil planta henne* åt meg i landet og miskunna Lo-Ruhama og segja til Lo-Ammi: Du er mitt folk, og det skal svara: Min Gud!
 
 
# Profeten Hosea 3
1  Og Herren sa til meg: Gakk ein gong til stad og elska ei kvinna som er elska av venen sin og endå driv hor, liksom Herren elskar Israels-borni, men dei vender seg til andre gudar og elskar rosinkakor*!
2  Då kjøpte eg meg ei slik kvinna for femtan sylvsekel og ein homer bygg og ein letek* bygg.
3  Og eg sa til henne: I lang tid skal du no sitja åleine og ikkje få driva hor eller hava med nokon annan mann å gjera; og eg skal bera sameleis åt imot deg.
4  For i lang tid skal Israels-borni sitja utan konge og hovding, utan offer og biletstein, utan messehakel og husgudar.
5  Sidan skal Israels-borni venda um og søkja Herren sin Gud og David, kongen sin, og bivrande skal dei koma til Herren og gåvone hans i dei siste dagar.*
 
 
# Profeten Hosea 4
1  Høyr Herrens ord, de Israels-born! For Herren hev sak med dei som bur i landet, av di det ingi sanning finst i landet og ingen kjærleik og ingen kjennskap til Gud.
2  Dei sver og lyg, dei drep og stel og driv hor. Dei fer fram med vald, og mord fylgjer på mord.
3  Difor skal landet visna, og alt som bur der, sjukna burt, både dyri på marki og fuglane i lufti; jamvel fiskane i havet skal setja til.
4  Like vel må ingen skjemma på ein annan eller refsa han; for folket ditt er liksom dei som trettar med ein prest.
5  Du skal stupa um dagen, og profeten skal stupa med deg um natti, og mor di skal eg tyna.
6  Folket mitt gjeng til grunns av di det vantar kunnskap; etter di du hev vanda kunnskapen, vandar eg deg, so du ikkje skal vera prest for meg; du gløymde lovi åt din Gud, difor skal eg og gløyma borni dine.
7  Di fleire dei vart, di meir synda dei mot meg; men deira heider skal eg snu um til vanheider.
8  Mitt folks synd lever dei av, og deira misgjerning trår dei etter.*
9  Difor skal det ganga med presten som folket; eg skal heimsøkja han for hans åtferd og gjeva han lika for hans gjerningar.
10  Dei skal eta og ikkje mettast, hora og ikkje meirast, av di dei hev slutta med å akta på Herren.
11  Horeliv og vin og druvesaft tek vitet burt.
12  Folket mitt spør stokken sin til råds og hentar seg rettleiding av sin stav; for ei hordoms ånd hev forvilla dei, so dei med hor dreg seg burt frå sin Gud.
13  Øvst uppå nutane ofrar dei, og på haugane brenner dei røykjelse under eik og poppel og terebinta, av di skuggen der er god; so vert døtterne dykkar skjøkjor og sonekonone dykkar horkonor.
14  Eg vil ikkje refsa døtterne dykkar for skjøkjelivnaden deira eller sonekonone dykkar for deira hor; for mennene sjølve løyner seg burt med horkonor og ofrar med skjøkjor. Soleis gjeng det fåvituge folket til grunns.
15  Um no du, Israel, vil halda på med ditt horeliv, so må då ikkje Juda føra skuld yver seg med sovore! Gakk ikkje til Gilgal og far ikkje upp til Bet-Aven* og sver ikkje**: So vist som Herren lever!
16  For Israel er som ei balstyri ku; men no skal Herren lata dei beita som lamb på vidåtta.
17  Efra'im er bunden til avgudsbilete; so fær han då fara!
18  Rusen deira er slutt; hor hev skjoldane* deira drive, høgt hev dei elska det som skamleg er.
19  Ein storm grip dei med vengene sine*, og dei skal verta til skammar med offeri sine.
 
 
# Profeten Hosea 5
1  Høyr dette, de prestar, og gjev gaum, du Israels hus, og du, kongehus, legg øyra til! For dykk gjeld domen; for ei snara hev de vore på Mispa og eit utspena net på Tabor.
2  Djupt hev dei falle i mange slag villferd; men eg skal tukta dei alle i hop.
3  Eg kjenner Efra'im, og Israel er ikkje løynt for meg; for no hev du drive hor, Efra'im! Israel hev sulka seg til.
4  Gjerningane deira let dei ikkje få venda um til deira Gud; for dei hev ei hordoms ånd i bringa si, og Herren, honom kjenner dei ikkje.
5  Men Israels byrgskap skal vitna imot det beint uppi syni, og Israel og Efra'im skal stupa for si misgjerning; Juda skal og stupa med dei.
6  Um dei fer av stad med sine sauer og uksar og vil søkja Herren, so finn dei han ikkje; han hev drege seg ifrå dei.
7  Mot Herren hev dei vore utrue, for dei hev født born som ikkje er hans; no skal nymånen* eta upp både dei og alt det dei eig.
8  Blås i lur i Gibea, i trompet i Rama! Blås alarm i Bet-Aven*! Fienden er etter deg, Benjamin!
9  Efra'im skal verta ei audn på refsingsdagen; millom Israels ætter hev eg kunngjort det som visseleg skal henda.
10  Juda-hovdingane hev vorte liksom dei som flyt merkesteinar; yver dei skal eg ausa ut vreiden min som vatn.
11  Efra'im vert nedkua, krasa ved dom; for han gav seg til å fylgja menneskebod.
12  Eg er som mòl for Efra'im og som ròt i beini for Judas hus.
13  Då Efra'im gådde sjukdomen sin og Juda såret sitt, då for Efra'im til Assur og sende bod til kong Jareb*; men han kann ikkje gjera dykk gode att, og såret dykkar vert ikkje lækt.
14  For eg er som ei løva mot Efra'im og som ei ungløva mot Judas hus; sjølv riv eg sund og fer min veg; eg ber fengdi burt, og ingen kann berga.
15  Eg vil ganga min veg attende til min stad, til dess dei kjennest ved si skuld og søkjer mi åsyn; i si naud skal dei leita etter meg.
 
 
# Profeten Hosea 6
1  Kom, lat oss venda um til Herren! For det er han som hev rive sund, men han vil og lækja oss; han slo, men vil og fetla oss.
2  Han skal gjera oss levande um tvo dagar; den tridje dagen skal han reisa oss upp att, og me skal leva for hans åsyn.
3  So lat oss læra å kjenna Herren, lat oss leggja vinn på å læra å kjenna han! Han renn upp so visst som morgonroden, og han kjem til oss som regnet, som eit vårregn som væter jordi.
4  Kva skal eg gjera med deg, Efra'im? Kva skal eg gjera med deg, Juda? For kjærleiken dykkar er som ei morgonsky, lik doggi som tidleg kverv.
5  Difor hev eg gjeve dei hogg ved profetane, drepe dei med ordi frå min munn, og domane yver deg for ut som ljonet.
6  For eg hev hug til kjærleik og ikkje til slaktoffer, og til gudskunnskap meir enn til brennoffer.
7  Men dei hev brote pakti, liksom Adam; der hev dei vore utrue mot meg.
8  Gilead er ein by med illgjerningsmenner, full av blodfar.
9  Og lik ein røvarflokk som ligg på lur etter folk, er heile prestehopen; dei drep på vegen til Sikem; ja, skamlaust hev dei fare åt.
10  I Israels hus hev eg set gruelege ting; der driv Efra'im hor, der hev Israel sulka seg til.
11  For deg og, Juda, er tiletla ei skurdonn, når eg gjer ende på mitt folks fangetid.
 
 
# Profeten Hosea 7
1  Når eg vil lækja Israel, då kjem misgjerningi åt Efra'im og vondskapen åt Samaria til synes; for dei fer med fals, og tjuvar bryt seg inn, og røvarflokkar ranar på vegane.
2  Og dei tenkjer ikkje på at eg kjem i hug all vondskapen deira; no hev gjerningane deira ringa dei inne, dei er komne for mi åsyn.
3  Med vondskapen sin gleder dei kongen, og hovdingane med lygnene sine.
4  Alle i hop er dei horkarar; dei likjest ein omn som bakaren hetar upp; han held berre upp med eldingi frå di han knodar deigen til dess han er syrt.
5  På dagen åt kongen vår drikk hovdingane seg sjuke på heit vin; sjølv tek han spottarar i handi.
6  For dei gjer hjarta sitt heitt som ein omn medan dei lurer; heile natti søv bakaren* deira, um morgonen brenn det som logande eld.
7  Alle i hop vert dei heite som ein omn og brenner upp domarane sine; alle kongane deira er falne, det er ingen av dei som kallar på meg.
8  Efra'im mengjer seg med folki; Efra'im hev vorte som ei kaka som ikkje er vend.
9  Framande hev tært upp krafti hans, men han veit det ikkje; håret hans er alt gråsprengt, men han veit det ikkje.
10  Israels byrgskap vitnar imot han beint uppi syni; men dei vender ikkje um til Herren sin Gud og søkjer han ikkje, trass i alt dette.
11  Men Efra'im hev vorte som ei godtrui duva, som ikkje hev vit; Egyptar-land ropar dei på, til Assur fer dei.
12  Best som dei fer av stad, breider eg netet mitt utyver dei og dreg dei ned, liksom ein gjer med fuglane i lufti; eg skal tukta dei, so som lyden deira alt hev høyrt.
13  Usæle dei, at dei flydde ifrå meg! Øyding yver dei, for di dei hev svike meg! Eg vilde løysa dei ut, men dei for med lygn imot meg.
14  Dei ropar ikkje til meg av hjarta, men ligg og jamrar seg på lægjet sitt; dei samlar seg av di dei vil hava korn og druvesaft, men meg vender dei seg ifrå.
15  Det er eg som hev lært dei upp, og som hev styrkt armane deira; men mot meg tenkjer dei på vondt.
16  Dei vender um, men ikkje uppetter; dei er som ein sviksam boge. Hovdingane deira skal falla for sverd for si hatige tunga skuld; for det vert dei hædde i Egyptar-land.
 
 
# Profeten Hosea 8
1  Set luren til munnen din*! - Som ein ørn kjem fienden yver Herrens hus, av di dei hev brote pakti med meg og forsynda seg mot mi lov.
2  Dei skal ropa til meg: Min Gud! Me, Israel, kjenner deg.
3  Men av di Israel hev støytt frå seg det som godt er, skal fienden elta han.
4  Dei hev valt seg kongar, som ikkje kom frå meg, dei hev teke seg hovdingar, og eg fekk ikkje vita um det. Av sylvet og gullet sitt hev dei gjort seg gudebilete, so dei skulde verta utrudde.
5  Ufyselege er kalven din, Samaria! Harmen min logar imot dei. Kor lenge skal det vara at dei ikkje kann tola reinleik?
6  For eit verk av Israel er han, ein kunstnar hev laga han, og nokon gud er han ikkje; ja, Samaria-kalven skal smuldrast i smått.
7  For vind sår dei, og storm skal dei hausta; kornet deira fær ikkje aks, grøda gjev ikkje føda, og um ho det gjer, skal framande eta det upp.
8  Israel er gløypt; millom folki er dei alt som ein verdlaus ting;
9  for dei for upp til Assur liksom eit villasen, som gjeng sine eigne vegar; Efra'im tingar um elsk;
10  men endå um dei tingar millom folki, so skal eg no samla dei dit, og dei skal taka til å minka i talet når storkongen trælkar dei.
11  Av di Efra'im hev gjort seg so mange altar til å synda med, hev dei vorte altar til synd for han.
12  Endå um eg skriv lover åt han i tusundtal, so reknar han dei like vel som framande lover.
13  Til offergåvor åt meg ofrar dei kjøt som dei et sjølve; Herren hev ikkje hugnad i dei. No vil han koma i hug misgjerningane deira og heimsøkja dei for syndene deira - dei skal fara attende til Egyptar-land.
14  Israel gløymde skaparen sin og bygde seg slott, og Juda bygde mange faste byar; men eg skal senda eld mot byane hans, og han skal øyda slotti hans.
 
 
# Profeten Hosea 9
1  Gled deg ikkje, Israel, og fagna deg ikkje, liksom folki! For du hev gjenge frå din Gud i hor; du hev havt din hugnad i skjøkjeløn på kvar ein stad der dei treskjer korn.
2  Treskjestaden og vinpersa skal ikkje kunna fø dei, og druvesafti skal mislukkast for dei.
3  Dei skal ikkje få bu i Herrens land; Efra'im skal attende til Egyptar-land, og i Assur skal dei eta det som ureint er.
4  Dei skal ikkje hella ut vin til drykkoffer for Herren, og ikkje skal slaktofferi deira vera til hugnad for han; som syrgjebrød skal dei vera for dei; alle som et av det, skal verta ureine; for brødet sitt hev dei for seg sjølve, det kjem ikkje i Herrens hus.
5  Kva skal de gjera på helgedagen, på Herrens høgtidsdag?
6  For dei fer burt for øydingi skuld; Egyptar-landet skal samla dei, Memfis jorda dei; sylvet deira, det dyre, skal netlor eiga, klunger skal veksa i tjeldbuene deira.
7  Komne er heimsøkjingsdagane, komne er attergjeldsdagane; det fær nok Israel merka: Ein dåre er profeten, vitlaus er åndsmannen, for di di misgjerning er so stor og din fiendskap so sterk.
8  Efra'im ser seg um etter andre gudar attåt min Gud; profeten er ei fuglefangarsnara på alle hans vegar, berre fiendskap i huset åt hans Gud.
9  Djupt i used hev dei sokke, som i Gibea - dagane; han skal hugsa misgjerningi deira, han skal heimsøkja dei for syndene deira.
10  Som druvor i øydemarki fann eg Israel, som den fyrste mogne frukti på eit fiketre når det tek til å bera, såg eg federne dykkar; men då dei kom til Ba'al-Peor, vigde dei seg til avgudsdyrkingi og vart ufysne liksom han som dei elska.
11  Herlegdomen åt Efra'im skal fljuga burt som ein fugl. Ingen skal få born meir, ingen vera med barn og ingen verta umhender.
12  Ja, um dei èl upp borni sine, so skal eg gjera dei barnlause, so det ikkje finst menneske att; for usæle dei når eg gjeng ifrå dei!
13  Efra'im er planta på ei eng - det er som eg såg burt til Tyrus; men Efra'im lyt føra borni sine ut til rettarmannen.
14  Gjev dei, Herre! - Ja, kva skal du gjeva dei? Gjev dei morsliv som føder i utid, og brjost som tornar.
15  All deira vondskap er samla i Gilgal, ja, der fekk eg hat til dei; for deira vonde åtferd skuld vil eg driva dei ut or mitt hus; eg vil ikkje elska dei lenger, alle deira førarar er upprørarar.
16  Makk-eten er Efra'im, roti deira er turka, frukt skal dei ikkje bera; og um dei fær born, drep eg den dyre livsfrukti deira.
17  Min Gud skal støyta dei burt, av di dei ikkje hev høyrt på han, og dei skal flakka heimlause ikring millom folki.
 
 
# Profeten Hosea 10
1  Israel er eit frodigt vintre, som ber mykje frukt; di meir frukt han fekk, di fleire altar bygde han; di betre det gjekk for landet hans, di fagrare biletsteinar gjorde han seg.
2  Hjarto deira var falske, no skal dei få bøta; han* skal brjota ned altari deira og slå sund biletsteinane deira;
3  ja, no må dei segja: Me hev ingen konge; for me hev ikkje ottast Herren, og kongen, kva kann vel han gjera for oss?
4  Dei hev tala tome ord, svore falskt, gjort semja, og retten renn upp som forgiftigt ugras på åkerforene.
5  For kalven i Bet-Aven* er Samaria-buane ottefulle; ja, folket hans** syrgjer yver han, og prestane hans skjelv for han - for herlegdomen hans, av di han er førd burt ifrå dei.
6  Han og skal verta førd til Assur, ei gåva til kong Jareb*; skam skal Efra'im henta seg, og Israel skal skjemmast for rådgjerdi si.
7  Samaria-kongen skal kverva som ei treflis på vatnet.
8  Øydast skal Avens offerhaugar, Israels synd; klunger og tistel skal renna upp på altari deira, og dei skal segja til fjelli: Gøym oss! og til haugane: Fall yver oss!
9  Alt frå Gibea-dagane hev du synda, Israel! Der* hev dei stade, men krigen mot nidingane hev ikkje nått dei i Gibea.
10  Etter min hug vil eg tukta dei, og folkeslag skal samla seg imot dei, når eg bind dei fast til båe misgjerningane deira.
11  Efra'im er ei upptamd kviga, som likar å treskja, men eg legg eit åk på den fagre halsen hennar; eg vil spenna Efra'im fyre, Juda skal pløgja, Jakob skal horva.
12  Så dykk eit sæde, som rettferd krev, hausta etter kjærleiks lov, brjot dykk nybrot! For no er det tidi til å søkja Herren, til han kjem og let rettferd regna yver dykk.
13  De hev pløgt gudløysa, urett hev de hausta, de hev ete lygne-frukt; for du hev sett lit til di åtferd og til dei mange kjempone dine.
14  Difor skal det reisa seg ein stridsdun millom ættene dine, og alle borgene dine skal verta øydde, liksom Salman* la Bet-Arbel i øyde på stridsdagen, då dei krasa både mor og barn.
15  Slikt skal Betel føra yver dykk for dykkar store vondskap; når morgonen rodar, er det ute, reint ute med Israels-kongen*.
 
 
# Profeten Hosea 11
1  Då Israel var ung, hadde eg han kjær, og ut or Egyptar-land kalla eg son min.
2  Di meir dei* kalla på dei, di meir gjekk dei burt ifrå dei; dei ofrar til Ba'alane og brenner røykjelse for dei utskorne bileti.
3  Og det var då eg som lærde Efra'im å ganga og tok dei på armane mine; men dei skyna ikkje at eg lækte dei.
4  Med menneskesnorer drog eg dei, med kjærleiksreip; eg var for dei som dei som lettar åket yver kjakane, og eg gav han mat.
5  Han skal ikkje fara attende til Egyptar-land, men Assur skal vera kongen hans; for dei vilde ikkje venda um.
6  Sverdet skal rasa i byane hans og brjota bommane hans og eta ikring seg - for deira meinråder skuld;
7  for folket mitt heng fast i sitt fråfall frå meg, og um nokon kallar dei til det høge, so er det ingen av dei som lyfter augo uppetter.
8  Kor skal eg nenna gjeva deg upp, Efra'im, lata deg fara, Israel? Kor skal eg nenna gjeva deg upp som Adma, gjera med deg som med Sebo'im? Hjarta mitt snur seg i meg, all min medynk vaknar.
9  Eg vil ikkje lata deg kjenna min brennande harm, eg vil ikkje tyna Efra'im ein gong til; for eg er Gud og ikkje eit menneske, den Heilage midt i deg; med vreide vil eg ikkje koma.
10  Herren skal dei fylgja; han skal bura som ei løva; ja, han skal bura, og bivrande skal borni hans koma frå havet;
11  bivrande skal dei koma som fuglar frå Egyptar-land, som duvor frå Assurs land, og eg vil lata dei bu i husi sine, segjer Herren.
 
 
# Profeten Hosea 12
1  Efra'im hev ringa meg inn med lygn, og Israels hus med svik; og Juda er endå agelaus mot Gud, mot den Heilage, den Trufaste.
2  Efra'im trår etter vind, han fer etter austanver; all dagen dungar han i hop lygn og vald; dei gjer samband med Assur, fører olje til Egyptar-land.
3  Herren hev sak med Juda, og han skal heimsøkja Jakob for åtferdi hans, gjeva han lika for det han hev gjort.
4  I morslivet heldt han bror sin i hælen, og i si manndomskraft drogst han med Gud.
5  Ja, han drogst med engelen og vann; han gret og bad han um nåde; i Betel møtte han honom, og der tala han med oss.
6  Og Herren, allhers Gud - Herren skal dei kalla han.
7  Og du - til din Gud skal du venda um; hald fast på miskunn og rett, og bia stødt på din Gud!
8  I handi åt Kana'an* er falsk vekt; å gjera urett likar han.
9  Og Efra'im segjer: Eg hev då vorte rik, eg hev vunne meg midel; men i alt mitt strev skal ingen vera god til å finna nokon urett - nokor synd.
10  Men eg er Herren din Gud alt ifrå Egyptar-land; eg vil endå lata deg bu i tjeldbuer liksom i høgtidsdagane.
11  Eg hev tala til profetane, og eg hev late dei sjå syner i mengd, og gjenom profetane hev eg tala i likningar.
12  Er no Gilead fullt av misgjerningar, so skal dei og verta reint til inkjes; hev dei ofra uksar i Gilgal, so skal og altari deira verta som steinrøysar frammed forene på marki.
13  Jakob rømde til Aram-landet*, Israel træla for ei kona - for å få seg ei kona gjætte han smalen.
14  Men ved ein profet førde Herren Israel upp frå Egyptar-land, og ved ein profet gjætte han det.
15  Sår harm hev Israel valda; difor skal Herren lata blodskuldi hans koma yver han, og hans hæding skal han gjeva han lika for.
 
 
# Profeten Hosea 13
1  Når Efra'im tala, vart alle fælne; høgt reis han i Israel; då førde han skuld yver seg med di han dyrka Ba'al og døydde.
2  Og no held dei på med si synd og gjer seg støypte bilete av sylvet sitt, avgudar etter sitt eige vit, handverksarbeid alt saman; slike er det dei talar til - menneske som ofrar, kysser kalvar!
3  Difor skal dei verta som morgonskyi, som doggi som tidleg kverv, liksom agner som vinden føykjer burt ifrå treskjestaden, og liksom røyk or ein ljore.
4  Men eg er Herren din Gud alt ifrå Egyptar-land, og nokon annan Gud enn meg veit du ikkje av, og nokon annan frelsar finst ikkje.
5  Det var eg som hadde umsut for deg i øydemarki, i det brennheite landet.
6  Av di beitet deira var godt, vart dei mette; og då dei var mette, vart dei høge i sin hug, og so gløymde dei meg.
7  Då vart eg mot dei som ei løva; som ein leopard lurer eg innmed vegen;
8  eg vil møta dei som ei binna som dei hev teke ungane ifrå, og riva sund bringa deira; eg vil eta dei upp som ei løvemor; villdyri i marki skal slita dei sund.
9  Det hev vorte til tjon for deg, Israel, at du hev sett deg upp imot meg, eg som er di hjelp.
10  Kvar er då kongen din, at han skulde kunna frelsa deg i alle byane dine, og domarane dine, som du sa um: Lat meg få konge og hovdingar?
11  Eg gjev deg ein konge i min vreide, og eg tek han burt att i min harm.
12  Misgjerningi åt Efra'im er samla i ein pung, syndi hans er gøymd.
13  Rider som hjå ei kvinna i barnsnaud skal koma yver han. Han er ein uvitug son; når stundi er der, kjem han ikkje fram i fødsli.
14  Or helheims vald vil eg fria dei, frå dauden vil eg løysa dei ut. Kvar er di sott, du daude? Kvar er din pest, du helheim? Anger er løynd for augo mine*.
15  For han ber frukt*, der han stend millom brørne sine; men det kjem ein austanvind, eit Herrens ver, farande upp ifrå øydemarki; då vert brunnen hans tom, og kjelda hans tryt; han** ranar heile skatten av kostnadting.
 
 
# Profeten Hosea 14
1  Samaria skal bøta av di det hev vore trassigt mot sin Gud; for sverd skal dei falla, småborni deira skal verta krasa, og barnkonone deira skal ristast upp.
2  Vend um, du Israel, til Herren din Gud! For med di misgjerning hev du ført deg i fall.
3  Kom med [audmjuke] ord og vend um til Herren! Seg til han: Forlat all misgjerning og tak imot det gode me kann gjeva - lat oss betala med uksar, med lippone våre!*
4  Assur skal ikkje hjelpa oss, på hestar skal me ikkje rida, og me skal ikkje meir segja: Vår Gud! til det som hendene våre hev gjort. For det er hjå deg den farlause fær miskunn.
5  Eg vil lækja deira fråfall, eg vil elska dei av hjarta; for vreiden min hev vendt seg ifrå dei.
6  Eg skal vera som dogg for Israel; han skal bløma som ei lilja, og røta seg skal han som Libanon-skogen.
7  Renningane hans skal breida seg vidt utyver, det skal blenkja av lauvet som av oljetreet, og anga skal han som Libanon.
8  Dei som bur i skuggen hans, skal atter avla korn og bløma som vintreet; minnet um han skal vera som vin ifrå Libanon.
9  Efra'im! Kva skal eg med avgudar meir? Eg vil bønhøyra han og sjå til han; eg er som ein grøn cypress, det skal syna seg at di frukt kjem frå meg.
10  Kven er so vis at han skynar dette, so vitug at han merkar seg det? For Herrens vegar er rette, og dei rettferdige ferdast på dei, men illgjerdsmenner snåvar der.
 
 
# Profeten Joel 1
1  Herrens ord som kom til Joel Petuelsson:
2  Høyr dette, de som gamle er! Lyd etter, alle som bur i landet! Hev sovore hendt i dykkar tid eller i tidi åt federne dykkar?
3  De skal fortelja um det til borni dykkar, og dykkar born til sine born, og deira born til ei ætt som kjem.
4  Det som gnagaren* leivde, åt grashoppen upp, det som grashoppen leivde, åt sleikjaren* upp, og det som sleikjaren leivde, åt skavaren* upp.
5  Vakna, de drukne, og gråt og jamra dykk, alle de vindrikkarar, av di druvesafti er rivi frå munnen dykkar.
6  For eit folk hev fare yver landet mitt, sterkt og utan tal; tennene deira er som løvetenner, og jakslar hev dei som løvebinna.
7  Vintrei mine hev dei snøydt, og fiketrei hev dei brote ned; dei hev flekt dei reint og hivt dei; greinene hev vorte kvite.
8  Barma dykk som ei møy som gjeng syrgjeklædd for sin ungdoms brudgom!
9  Matoffer og drykkoffer er kvorvne frå Herrens hus; prestane, Herrens tenarar, syrgjer.
10  Åkrar er øydde, jordi syrgjer; for kornet er øydt, druvesafti hev torna burt, oljen er kvorven.
11  Bøndene er vonbrotne, vingardsmennene jamrar seg; for kveite og bygg, grøda på marki, er tynt.
12  Vintreet hev torna upp, og fiketreet hev visna; granatepletreet, palma og apalen, alle tre på marki hev torna upp; ja, all fagnad er kvorven frå manneheimen.
13  Klæd dykk i syrgjebunad og øya, de prestar! Jamra dykk, de som tener ved altaret! Gakk inn og sit heile natti i syrgjebunad, de min Guds tenarar! For dykkar Guds hus lyt sakna matoffer og drykkoffer.
14  Lys ut ei heilag fasta, ropa ut ei samlingshøgtid, få dei gamle i hop, ja alle som bur i landet, til Herrens, dykkar Guds hus og ropa til Herren!
15  Å for ein dag! For Herrens dag er nær og kjem som vald frå den Allveldige.
16  Vart ikkje maten burte medan me såg på, gleda og frygd frå vår Guds hus?
17  Såkornet ligg innturka under jordskorpa; buri er tome, løone nedrivne, for kornet er øydelagt.
18  Kor buskapen styn! Ukseflokkane fer redde ikring, for det finst ikkje beite åt dei; jamvel saueflokkane lyt lida.
19  Til deg, Herre, ropar eg; for elden hev øydt beitelandet i heidi, og logen hev brent upp alle tre på marki.
20  Jamvel dyri i marki styn etter deg; for bekkefari er turre, og elden hev øydt beitelandet i heidi.
 
 
# Profeten Joel 2
1  Blås i lur på Sion, blås alarm på mitt heilage fjell! Alle som bur i landet, skjelve! For Herrens dag kjem - han er nær,
2  ein dag med myrker og dimma, ein dag med skyer og skodd, breidd ut yver fjelli som morgonrode - eit stort og sterkt folk, som det aldri hev vore maken til og aldri heller kjem maken til i åri heretter, frå ætt til ætt.
3  Framfyre det et elden upp, og etter kjem brennande logen; framfyre det er landet som Edens hage, og etter det er det ei øydemark; ingen ting kann berga seg undan.
4  Som hestar er dei å sjå til, og som ridarar renner dei av stad.
5  Det glamrar nett som av vogner når dei hoppar burtyver høgste fjelli, det læt som når logen frasar i halm, dei er som eit sterkt folk, fylkt til strid.
6  Folkeslag skjelv når dei ser det; alle vert eldande raude i andletet*.
7  Som kjempor renner dei av stad, som stridsmenner stormar dei murar; kvar ein fer vegen sin ende fram og tek ikkje utor leidi.
8  Ingen trengjer den andre burt, kvar fylgjer sin eigen veg; millom kastespjot rusar dei fram og stoggar ikkje i laupet.
9  I byen sviv dei ikring, på muren spring dei, i husi kjem dei seg upp, gjenom vindauga bryt dei seg inn som tjuvar.
10  Jordi skjelv framfyre dei, og himmelen bivrar; sol og måne svartnar, og stjernone løyner sin glans.
11  Herren let høyra si røyst framfyre si fylking, for ovstor er heren hans, og sterk er hans ærendsvein; for stor er Herrens dag og skræmeleg - kven held han ut?
12  Men jamvel no, so segjer Herren, vend um til meg med heile dykkar hjarta, med fasta og gråt og syrgjelæte!
13  Riv sund dykkar hjarta og ikkje klædi! Vend um til Herren dykkar Gud! For han er nådig og miskunnsam, langmodig og rik på miskunn, han angrar det vonde.
14  Kven veit? Kann henda han snur og angrar og legg ei velsigning etter seg, til matoffer og drykkoffer for Herren dykkar Gud.
15  Blås i lur på Sion, lys ei heilag fasta, ropa ut ei samlingshøgtid!
16  Samla folket, lys ei heilag samling, få dei gamle i hop, samla småborni, ja sogborni med! Lat brudgomen ganga or koven sin og bruri ut or sitt rom!
17  Millom forhall og altar skal dei standa, prestane, Herrens tenarar, og gråta og segja: Spar, Herre, folket ditt, og lat ikkje din eigen odel verta til spott og spe, so heidningar fær råda yver han! Kvi skal dei segja millom folki: Kvar er deira Gud?
18  Då vert Herren ihuga for sitt land, og han sparer sitt folk.
19  Og Herren svarar og segjer til sitt folk: Sjå, eg sender dykk korn og druvesaft og olje, so de kann mettast av det; og eg skal ikkje lenger gjera dykk til spott millom folki.
20  Fienden frå Norder-land driv eg langt burt ifrå dykk og jagar han av til eit turt og øyde land, hans fortropp til havet i aust og hans baktropp til havet i vest; og vondt skal det dåma av han, ja ilt skal det tevja; for altfor store ting hev han teke seg fyre.
21  Ikkje ottast, du land, men fagna deg og ver glad! For storverk hev Herren gjort.
22  Ikkje ottast, de dyr på marki! For no grønkar graset på heidi, og trei ber frukt, fiketre og vintre gjev no si kraft.
23  Og de Sions-born, fagna og gled dykk i Herren dykkar Gud! For han gjev dykk læraren til rettferd; so sender han regn ned til dykk, haustregn og vårregn, fyrst*.
24  Treskjevollane vert fulle med korn, og persone fløymer med druvesaft og olje.
25  Og skadebot gjev eg for alle dei år då grashoppen herja, og sleikjaren og skavaren og gnagaren med, min store her, som eg sende imot dykk.
26  De skal få eta og verta mette og lova namnet åt Herren dykkar Gud, han som hev stelt so underfullt med dykk, og aldri i æva skal folket mitt skjemmast.
27  Og de skal merka at eg bur midt i Israel, og at eg er Herren dykkar Gud, og ingen annan; og aldri i æva skal folket mitt skjemmast.
 
 
# Profeten Joel 3
1  Og sidan skal det henda at eg vil renna ut min Ande yver alt kjøt, og dykkar søner og døtter skal tala profetord; dei gamle hjå dykk skal hava draumar, ungdomen dykkar skal sjå syner;
2  jamvel yver trælane og trælekvendi vil eg renna ut min Ande i dei dagane.
3  Teikn let eg té seg på himmel og på jord: blod og eld og røykkvervlar.
4  Soli skal verta til myrker, og månen til blod, fyrr han kjem, Herrens dag, den store og skræmelege.
5  Men kvar ein som kallar på Herrens namn, skal verta frelst; for på Sions fjell og i Jerusalem skal finnast ein flokk av undankomne, so som Herren hev sagt, og til den utfria flokken høyrer dei som Herren kallar.
6  For sjå, i dei dagane og det belet, når eg gjer ende på fangetidi for Juda og Jerusalem,
7  då vil eg samla alle heidningfolk og føra dei ned i Josafatsdalen*, og der vil eg halda dom yver dei for Israel skuld, mitt folk og min odel, av di dei spreidde dei millom heidningane og skifte mitt land;
8  um mitt folk kasta dei lut, dei gav ein gut for ei skjøkja, ei gjenta selde dei for vin, og den drakk dei upp.
9  Og de, Tyrus og Sidon, og alle Filistar-lands bygder, kva er det de vil meg? Er det noko de vil gjeva meg lika for, eller vil de gjera meg eitkvart? Snøgt og brått let eg det de hev gjort, koma att på dykkar eige hovud.
10  De som tok sylvet og gullet mitt og førde mine dyraste skattar til templi dykkar,
11  og Judas og Jerusalems born selde de til Javans-borni, so de skulde få dei langt burt frå sitt land.
12  Sjå, eg ropar dei fram att frå den staden de selde dei til, og let det de hev gjort, koma att på dykkar eige hovud.
13  Eg skal selja dykkar søner og døtter og døtter til Juda - borni, og dei skal selja dei til sabearane, eit folk som bur langt undan; for Herren hev tala.
14  Ropa dette ut millom heidningfolki, bu dykk til ein heilag krig, ropa på kjempone, lat alle hermenner koma og draga ut!
15  Smid hakkone um til sverd og hageknivane til spjot! Veiklingen segje: Eg er ei kjempa.
16  Skunda dykk og kom, alle de heidningfolk rundt ikring, og samle dykk i hop! Dit late du, Herre, dine kjempor* stiga ned!
17  Heidningfolki skal vakna og fara til Josafatsdalen; for der vil eg sitja til doms yver folki rundt ikring.
18  Send sigden ut, for grøda er mogi! Kom og trakka, for persa er full, persekjeri fløymer med saft, vondskapen deira er stor.
19  Flokk på flokk samlar seg i domsdalen. For nær er Herrens dag i domsdalen.
20  Sol og måne svartnar, og stjernone løyner sin glans.
21  Herren skal bura* frå Sion og lata røysti si ljoma frå Jerusalem, og himmel og jord skal bivra; men Herren er ei livd for sitt folk og ei vern for Israels-borni.
22  Og de skal sanna at eg er Herren dykkar Gud, som bur på Sion, mitt heilage fjell; Jerusalem skal vera ein heilag stad, og framande skal aldri meir trengja seg inn der.
23  Det skal verta so på den dagen at det dryp med druvesaft på fjelli og renn yver med mjølk på haugane, og alle bekker i Juda fløymer med vatn; ei kjelda vell fram frå Herrens hus og vatnar Sittimsdalen.
24  Egyptar-land skal verta ei audn og Edom ei øydemark for valdsverki deira mot Juda-borni, for di dei hev rent ut skuldlaust blod i landet sitt.
25  Men Juda skal sitja æveleg trygt, og Jerusalem frå ætt til ætt.
26  Og eg vil hemna deira blod, det som eg ikkje fyrr hev hemnt. Og Herren bur på Sion.
 
 
# Profeten Amos 1
1  Dei ordi som Amos, ein av hyrdingane frå Tekoa, fekk i sine syner um Israel i dei dagane då Ussias var konge i Juda og Jeroboam Joasson konge i Israel, tvo år fyre jordskjelven.
2  Han sa: Herren skal bura frå Sion og lata røysti si ljoma frå Jerusalem; då skal hyrding-lidene syrgja, og Karmels topp verta svidd.
3  So segjer Herren: For tri misgjerningar av Damaskus, ja for fire tek eg det* 'kje att - for di dei treskte Gilead med sledar av jarn**;
4  men eg sender eld mot Hasaels hus, han skal øyda slotti åt Benhadad;
5  so bryt eg sund portbommen åt Damaskus og ryd ut dei som bur i Aven-dalen, og han som ber kongsstav, i Bet-Eden; og Syria-folket skal førast til Kir, segjer Herren.
6  So segjer Herren: For tri misgjerningar av Gasa, ja for fire tek eg det 'kje att - for di dei førde alt folket burt og gav dei i Edoms vald;
7  men eg sender eld mot Gasas murar, han skal øyda slotti der;
8  so ryd eg ut dei som bur i Asdod, og han som ber kongsstav, i Askalon; eg vender mi hand mot Ekron, og den siste filistar skal verta tynt, segjer Herren, Israels Gud.
9  So segjer Herren: For tri misgjerningar av Tyrus, ja for fire tek eg det 'kje att - for dei gav alt det burtførde folket i Edoms vald og ikkje kom i hug si brorpakt;
10  men eg sender eld mot Tyrus-muren, han skal øyda slotti der.
11  So segjer Herren: For tri misgjerningar av Edom, ja for fire tek eg det 'kje att - for di han elte bror sin med sverd og kjøvde sin samhug, og stødt let sin vreide rasa og alltid heldt på sin harm;
12  men eg sender eld imot Teman, han skal øyda slotti i Bosra.
13  So segjer Herren: For tri misgjerningar av Ammons-borni, ja for fire tek eg det 'kje att - for di dei riste upp barnkonor i Gilead då dei vilde auka sitt land;
14  men eg kveikjer eld i Rabbas mur, han skal øyda slotti der, medan herropet ljomar på ufredsdagen, og stormen rasar på hardversdagen;
15  i utlægd lyt kongen deira fara, både han og hovdingane hans, segjer Herren.
 
 
# Profeten Amos 2
1  So segjer Herren: For tri misgjerningar av Moab, ja for fire tek eg det 'kje att - for di dei brende beini åt Edom-kongen til kalk;
2  men eg sender eld imot Moab, han skal øyda slotti i Kerijot; og i her-gny skal Moab døy, medan herrop og lurljom skrell;
3  eg ryd domaren ut or landet deira, og alle hovdingar der skal eg drepa med han, segjer Herren.
4  So segjer Herren: For tri misgjerningar av Juda, ja for fire tek eg det 'kje att - for di dei vanvyrde Herrens lov og heldt ikkje bodi hans, men let seg dåra av lygngudane sine, som federne fyrr hadde fylgt;
5  men eg sender eld imot Juda, han skal øyda Jerusalems slott.
6  So segjer Herren: For tri misgjerningar av Israel, ja for fire tek eg det 'kje att - for di dei sel skuldlaus mann for pengar og den fatige for eit par skor,
7  dei som helst vil sjå mold på ein stakkars hovud og rengjer retten for spaklyndte folk. Son og far gjeng til same gjenta, til vanhelging for mitt heilage namn.
8  På pantsette klæde ligg dei attmed kvart altar, og vin som dei hev teke i bøter, drikk dei i huset åt sin Gud.
9  Og det var då eg som rudde ut amoritane for dei, dei som var høge som sedertre og sterke som eiker, og eg tynte frukti deira ovantil og røtene nedantil;
10  det var eg som førde dykk upp frå Egyptar-land og leidde dykk fram i øydemarki i fyrti år, so de skulde taka Amoritar-landet;
11  eg vekte profetar bland sønene dykkar, nasirearar bland dykkar ungdomar. Er det ikkje so, de Israels-born? segjer Herren.
12  Men de fekk nasirearane til å drikka vin, og profetane forbaud de å tala profetord.
13  Sjå, no skal eg tyngja dykk ned, som ei full-lest kornvogn tyngjer allting ned;
14  den snøgge skal ikkje finna livd, og den sterke ikkje få bruka si makt, og kjempa skal ikkje berga sitt liv;
15  bogeskyttaren stend seg ikkje, den lettføtte skal ikkje berga sitt liv, og ikkje ridaren på hesten sin;
16  den djervaste bland kjempone lyt røma naken den dagen, segjer Herren.
 
 
# Profeten Amos 3
1  Høyr dette ordet som Herren hev tala imot dykk, de Israels-born, mot heile den ætti som eg hev ført upp frå Egyptar-landet:
2  Einast dykk vilde eg kjennast ved av alle ætter på jordi; difor vil eg heimsøkja dykk for alle misgjerningane dykkar.
3  Tru tvo gjeng i lag utan dei vart samde um det?
4  Tru løva burar i skogen utan ho hev funne eit rov? Let ungløva høyra sitt mål frå hiet utan ho hev veidt eitkvart?
5  Tru fuglen fell i snara på marki utan at snara er sett for han? Sprett snara upp frå marki, tru, utan at noko sit fast?
6  Eller ljomar vel luren i ein by utan at folket fær støkk? Eller hender ei ulukka i ein by utan at Herren hev gjort det?
7  For Herren, Israels Gud, gjer ingen ting utan at han hev forkynt si løynråd for tenarane sine, profetane.
8  Når løva burar, kven lyt ikkje reddast då? Når han talar Herren, Israels Gud, kven lyt ikkje då tala profetord?
9  Ropa ut i slotti i Asdod og i slotti i Egyptar-land, seg: Samla dykk på Samaria-fjelli og sjå for ei uro der er, og for valdsverk som råder der!
10  Dei veit ikkje å gjera det som rett er, segjer Herren, dei som haugar upp valdsverk og tjon i slotti sine.
11  Difor, so segjer Herren, Israels Gud: Fiendar skal koma og kringsetja landet. Dei skal støyta ned borgi di, so du misser di vern, og slotti dine skal verta plundra.
12  So segjer Herren: Som hyrdingen bergar or løvegapet tvo leggbein eller ein øyrelapp, so skal Israels born verta berga, dei som sit i Samaria i sofakråi og på putor av damask.
13  Høyr og vitna mot Jakobs hus, segjer Herren, Israels Gud, allhers Gud:
14  Den dagen eg heimsøkjer Israel for deira misgjerningar, då vil eg heimsøkja Betels altar, so altarhorni vert avhogne og fell til jordi;
15  både vinterhus og sumarhus vil eg slå ned, og filsbeinhusi skal siga i røys, og mange hus skal verta øydde, segjer Herren.
 
 
# Profeten Amos 4
1  Høyr dette ordet, de Basans kyr på Samaria-fjellet, de som trælkar dei små og er harde mot fatigfolk, de som segjer til mennene dykkar: Kom med vin, so me fær drikka!
2  Herren, Israels Gud, hev svore ved sin heilagdom: Sjå, dagar skal koma yver dykk då dei dreg dykk av stad med hakar, og dei siste av dykk med fiskekrokar,
3  og ut gjenom murbroti skal de fara, kvar og ei si eigi leid, og burtslengde skal de verta i slottet*, segjer Herren.
4  Gakk til Betel og synda, til Gilgal og synda til gagns, ber fram slaktofferet dykkar kvar morgon, dykkar tiender tridje kvar dag,
5  brenn til takkoffer brød som er syrt, lys ut godvilje-offer, gjer det kjent! For slikt er det de likar, de Israels-born, segjer Herren, Israels Gud.
6  Og eg lét dykk då ganga med munnen tom i kvar ein av byane dykkar, eg lét dykk vera forutan brød i kvar ein av heimane dykkar; men de vende ikkje um til meg, segjer Herren.
7  Det var eg som heldt regnet att for dykk tri månader fyre skurden; ein by let eg det regna yver, ein annan fekk ingen ting; ein åker fekk regn, ein annan vart brend, av di regnet ikkje kom der;
8  og tvo, tri byar sjangla av stad til same by, vilde få seg vatn, men dei fekk ikkje sløkkja torsten; men de vende ikkje um til meg, segjer Herren.
9  Eg søkte dykk med moldaks og rust; grashoppen åt upp dykkar mange hagar og vingardar og fiketre og oljetre; men de vende ikkje um til meg, segjer Herren.
10  Eg sende sotti på dykk som ein gong i Egyptar-land, eg drap dykkar sveinar med sverd og let hestane verta til herfang, og illteven frå dykkar falne her let eg dykk få upp i nosi; men de vende ikkje um til meg, segjer Herren.
11  Eg støytte ned byar ibland dykk, som då Gud støytte ned Sodoma og Gomorra, og de vart som ein brand dei hev berga or elden; men de vende ikkje um til meg, segjer Herren.
12  Difor vil eg fara åt med deg, Israel, so som eg hev sagt. Og sidan eg vil fara so åt med deg, so bu deg til å møta din Gud, Israel!
13  For sjå, han som lagar fjelli og skaper vinden, og som kunngjer ein mann hans tankar, han som gjer morgonroden til myrker og skrid fram yver høgdene på jordi - Herren, allhers Gud, er namnet hans.
 
 
# Profeten Amos 5
1  Høyr dette ordet, ein syrgjesong som eg syng yver dykk, du Israels hus!
2  Ho er falli, og aldri ris ho meir, møyi Israel; ho ligg slengd til jord på sin eigen grunn, og ingen reiser henne upp.
3  For so segjer Herren, Israels Gud: Den byen som tusund dreg ut or, skal hava hundrad att, og den som hundrad dreg ut or, skal hava att ti, i Israels hus.
4  For so segjer Herren til Israels hus: Søk meg, so skal de leva!
5  Søk ikkje til Betel, kom ikkje til Gilgal og far ikkje til Be'erseba! For Gilgal lyt fara i utlægd, og Betel skal verta til inkjes.
6  Søk Herren, so skal de leva! Elles kjem han som eld yver Josefs hus; han skal øyda, elden, og Betel hev ingen til å sløkkja!
7  Dei som vender retten til malurt og kastar rettferd til jordi!
8  Han som skapte Sjustjerna og Orion og gjer kolmyrkret til morgon og dagen til svarte natt, han som kallar på vatnet i havet og auser det ut yver jordi - Herren er namnet hans!
9  Han som let tyningi koma som ljon mot den sterke og sender øyding yver den faste borg!
10  På tinget hatar dei den som hevdar retten, og dei styggjest ved den som talar sant.
11  Difor, for di de trør fatigmann ned og tek korn ifrå han i avgift, so fær de ikkje bu i dei hus av hoggen stein som de sjølve hev bygt, og ikkje drikka vin frå dei fagre vinhagar som de sjølve hev planta.
12  For eg veit at dykkar brot er mange og dykkar synder utan tal; de forfylgjer den skuldlause, tek imot løysepengar og rengjer retten for fatigfolk på tinget.
13  Difor tegjer den kloke i denne tid; for ei vond tid er det.
14  Legg vinn på godt og ikkje på vondt, so de fær leva. Då skal Herren, allhers Gud, vera med dykk, so som de hev sagt.
15  Hata det vonde og elska det gode, haldt retten uppe på tinget! Kann henda Herren, allhers Gud, då er nådig mot Josefs leivning.
16  Difor segjer Herren, Israels Gud, allhers Gud, so: På alle torg skal ein høyra øying, og på alle gator skal dei ropa: Ai, ai! Bonden skal dei henta til syrgjehøgtid, og til dei som kann kveda syrgjekvede, skal dei segja: Syng ein syrgjesong!
17  Og i alle vinhagar skal ein høyra øying; for midt ibland dykk vil eg ganga fram, segjer Herren.
18  Usæle dei som trår etter Herrens dag! Kva vil de då med Herrens dag? Han er myrker og ikkje ljos.
19  Det er som når ein flyr undan ei løva, men møter ein bjørn, og når han kjem heim og styd handi mot veggen, bit ormen han.
20  Ja, Herrens dag er myrker og ikkje ljos, kolmyrk og utan ljoske.
21  Eg hatar og vanvyrder dykkar høgtider, eg hev ingen hugnad i dykkar stemnor;
22  for um de kjem til meg med brennoffer og matoffer, so hugnast eg ikkje ved dei, og dykkar takkoffer av gjødkalvar ser eg ikkje på.
23  Lat meg vera i fred for dine ståkande songar! Eg vil ikkje lyda på ditt harpespel.
24  Men domen skal koma veltande som vatn, og rettferdi lik ein bekk som alltid fløymer.
25  Bar de fram for meg slaktoffer og matoffer dei fyrti åri i øydemarki, du Israels hus?
26  Nei, de bar tjeldet åt kongen dykkar og fotstykket under bileti dykkar, gudestjerna dykkar, som de hadde gjort dykk.
27  Eg vil føra dykk i utlægd, langt burtanfor Damaskus, segjer han som heiter Herren, allhers Gud.
 
 
# Profeten Amos 6
1  Usæle dei som sit trygge på Sion, utan sut på Samarias fjell, dei fremste i det gjævaste av folki, dei som Israels hus plar venda seg til!
2  Far yver til Kalne og sjå, gakk derifrå til det store Hamat, og stig ned til Gat i Filistar-land! Er dei betre enn desse riki? Er deira land større enn dykkar?
3  De som jagar den vonde dagen langt burt og let uretten sessa seg innmed dykk,
4  de som ligg på filsbein-benker og latar dykk på sengene dykkar, som et lamb som er valde or saueflokken og gjødkalvar henta frå fjøset,
5  som syng allslags tull til harpelåt og hev tenkt dykk ut strengespel, liksom David,
6  som drikk vin or bollar og salvar dykk med dyraste oljen, men ikkje syrgjer yver Josefs skade.
7  Difor skal dei no førast burt fremst i den landlyste flokken, og slutt skal det vera med letings-skrålet.
8  Herren, Israels Gud, hev svore ved seg sjølv, segjer Herren, allhers Gud: Eg styggjest ved Jakobs byrgskap og hatar hans slott, og eg gjev upp byen og alt som der finst.
9  Og um det finst ti menner att i eitt og same hus, so skal dei døy.
10  Og frenden åt ein mann, han som skal brenna han, skal taka han og bera beini or huset; og han skal segja til den som er inst inni huset: Er det nokon att hjå deg? Han skal svara: Nei, ingen! Då skal han segja: Hysj! Herrens namn må ikkje nemnast!
11  For sjå, Herren byd, og dei slær det store huset i knas, og det vesle til dess det brest.
12  Spring vel hestane uppetter fjellet, eller pløgjer ein der med uksar? - sidan de hev vendt retten til forgift og rettferds frukter til malurt.
13  De som gled dykk i det som ingen ting er, og som segjer: Det er med vår eigi makt me hev vunne oss velde!
14  For sjå, eg reiser eit folk imot dykk, Israels hus, segjer Herren, allhers Gud, og dei skal trengja og trælka dykk frå Hamat-vegen til Moa-bekken.
 
 
# Profeten Amos 7
1  Denne syni let Herren, Israels Gud, meg sjå: Det var ein som skapte grashoppar, då håi tok til å koma; det var håi etter kongens slått.
2  Og då dei vel hadde ete upp kvart grasstrå i landet, då sa eg: Herre, Israels Gud, tilgjev! Kor kann Jakob berga livet, so liten som han er?
3  Då angra Herren det. Det skal ikkje henda, sa Herren.
4  So let Herren, Israels Gud, meg sjå denne syni: Til straffar kalla han elden fram, Herren, Israels Gud, og han åt upp det store djupet og heldt på å eta odelslandet med.
5  Då sa eg: Herre, Israels Gud, haldt upp! Kor kann Jakob berga livet, so liten som han er?
6  Då angra Herren det. Ikkje dette heller skal henda, sa Herren, Israels Gud.
7  So let han meg sjå ei sovori syn: Herren stod på ein tverrbratt mur, og i handi hadde han eit blylodd.
8  Og Herren sa til meg: Kva ser du, Amos? Eg svara: Eit blylodd. Då sa Herren: Sjå, eg skal bruka eit blylodd millom Israel, folket mitt; eg vil ikkje lenger hava tol med deira synd.
9  Isaks offerhaugar skal øydast, og Israels heilagdomar siga i røys, og mot Jeroboams hus vil eg risa upp med sverd.
10  Då sende Amasja, presten i Betel, bod til Jeroboam, Israels-kongen, med sovorne ord: Amos hev fenge til ei samansverjing mot deg midt i Israels hus; landet kann ikkje tola all røda hans.
11  For so hev Amos sagt: Jeroboam skal døy for sverd, og Israel verta burtført frå sitt land.
12  Og Amasja sa til Amos: Gakk din veg, du sjåar, fly til Juda-landet! Der kann du eta ditt brød, og der kann du vera profet!
13  Men i Betel fær du ikkje lenger driva som profet; for det er kongeleg heilagdom og rikstempel.
14  Då svara Amos Amasja so: Ikkje er eg profet, og ikkje profetsvein; eg er berre ein hyrding, som sankar morbær-fikor.
15  Men Herren tok meg burt frå hjordi, og Herren sa til meg: Gakk og ver profet for mitt folk Israel!
16  So høyr no Herrens ord: Du segjer: Du skal ikkje tala profetord mot Israel og ikkje preika mot Isaks hus.
17  Difor segjer Herren so: Kona di vert skjøkja i byen, dine søner og døtter skal falla for sverd, di jord skal dei byta med mælesnor, du sjølv skal døy i eit ureint land, og Israel skal verta burtført frå sitt land.
 
 
# Profeten Amos 8
1  So let Herren, Israels Gud, meg sjå denne syni: Der stod ei korg med mogi frukt.
2  Og han sa: Kva ser du, Amos? Eg svara: Ei korg med mogi frukt. Då sa Herren til meg: Enden er komen for Israel, folket mitt; eg vil ikkje lenger hava tol med deira synd.
3  Songane i slottet vert til øying den dagen, segjer Herren, Israels Gud; der ligg lik i mengd, stilt vert dei slengde til sides alle stader.
4  Høyr dette, de som hev hug til å gløypa den fatige og tyna dei spaklyndte i landet,
5  de som segjer: Når er nymånedagen slutt, so me kann få selja korn, og sabbaten, so me kann få opna kornburi og gjera efaen liten og sekelen stor og driva fusk med vekti
6  og kjøpa armingen for pengar og den fatige for eit par skor og selja avfallskorn?
7  Herren hev svore ved Jakobs byrgskap: Aldri skal eg gløyma alt det dei hev gjort.
8  Må då ikkje jordi skjelva for slikt, og alle som bur der, syrgja? Må ikkje all jordi hevja seg som Nilen, stiga og falla som Egyptar-lands elv?
9  Og det skal henda på den dagen, segjer Herren, Israels Gud, at eg let soli ganga ned ved høgstdags bel og let det myrkna på jordi midt på ljose dagen.
10  Dykkar helgar vil eg venda til sorg og alle dykkar visor til syrgjesongar, eg vil sveipa sekk um kvar ei lend og gjera kvart eit hovud snaudt; eg vil valda sorg som for einaste sonen og lata enden verta som ein usæl dag.
11  Sjå, dagar kjem, segjer Herren, Israels Gud, då eg sender hunger i landet, ikkje hunger etter brød, ikkje torste etter vatn, men etter å høyra Herrens ord.
12  Då skal dei flakka frå hav til hav og frå nord til aust; dei sviv og leitar etter Herrens ord, men dei finn det ikkje.
13  På den dagen skal fagre møyar og unge gutar ormektast av torste,
14  dei som sver ved Samarias synd og segjer: So visst som din gud lever, Dan, og so visst som han lever han som dei dyrkar i Be'erseba! Dei skal stupa og aldri reisa seg meir.
 
 
# Profeten Amos 9
1  Eg såg at Herren stod attmed altaret, og han sa: Støyt til sulehovudi, so dørstokkane skjelv, og krasa dei, so dei dett ned yver hovudet på alle! Siste leivningen av dei vil eg drepa med sverd; ingen av dei skal koma seg undan, ingen av dei skal berga seg.
2  Um dei bryt seg inn i helheim, so skal handi mi henta dei der, og um dei fer upp til himmelen, skal eg støyta dei ned derifrå;
3  um dei gøymer seg burt på toppen av Karmel, skal eg leita dei upp og henta dei ned, og um dei løyner seg for mine augo på havsens botn, skal eg mana ormen fram, og han skal bita dei;
4  um fiendar fangar dei og fører dei burt, skal eg der bjoda sverdet å drepa dei; eg skal setja augo på dei, til ulukka og ikkje til lukka.
5  Og Herren, Israels Gud, allhers Gud, han rører jordi so ho brånar, og alle som bur der, syrgjer, og all jordi hevjar seg som Nilen og fell som Egyptar-lands elv,
6  han hev bygt sine høgsalar i himmelen og grunnfest sin kvelv yver jordi, han kallar på vatnet i havet og auser det ned yver jordi; Herren er namnet hans.
7  Er de meir for meg enn etiop-borni, de Israels born? segjer Herren; hev eg ikkje ført Israel upp frå Egyptar-landet og filistarane frå Kaftor og syrarane frå Kir?
8  Sjå, augo åt Herren, Israels Gud, er vende mot dette syndsens rike, og eg vil rydja det ut or verdi; men ikkje heilt vil eg øyda ut Jakobs hus, segjer Herren.
9  For sjå, eg byd at Israels ætt skal skakast millom alle folkeslag, liksom ein skjek med eit såld, og ikkje eit korn fell ned på jordi.
10  For sverd skal dei døy alle syndarar i mitt folk, dei som segjer: Oss skal ulukka aldri nå, yver oss skal ho aldri koma.
11  På den dagen vil eg reisa upp att Davids nedfalne hytta; eg vil mura att sprungone og reisa det som ligg i røys, og byggja henne som ho var i fordoms dagar,
12  so at dei fær leggja under seg det som er att av Edom, og alle dei heidningfolk som vert kalla med mitt namn, segjer Herren, han som fullfører dette.
13  Sjå, dagar skal koma, segjer Herren, då pløgjaren når skurdmannen, og druvetrakkaren mannen som sår, og på fjelli dryp det med druvesaft, og på haugane fløymer det yver.
14  Då gjer eg ende på fangetidi for Israel, folket mitt; dei skal byggja upp att nedbrotne byar og bu i dei, planta vingardar og drikka deira vin, stella seg hagar og eta deira frukt.
15  Eg skal planta dei i deira eige land, og dei skal aldri meir verta rykte upp or det landet som eg hev gjeve dei, segjer Herren din Gud.
 
 
# Profeten Obadja 1
1  Syni åt Obadias. So segjer Herren, Israels Gud, um Edom: Ei tidend hev me høyrt frå Herren, og bod er bore ut millom heidningfolki: Upp! Lat oss reisa oss til strid imot det!
2  Sjå, liten vil eg gjera deg millom folki; ovleg vanvyrd skal du verta.
3  Ditt hjartans ovmod hev dåra deg, du som bur i bergrivor, i din høge heim, du som segjer i ditt hjarta: Kven kann støypa meg ned?
4  Um du enn byggjer høgt som ørnen, og reiret ditt ligg millom stjernor, skal eg støypa deg ned derifrå, segjer Herren.
5  Um tjuvar kom til deg eller ransmenn um natti - å, kor du vert reint til inkjes! - tru dei då vilde stela meir enn det dei trong? Um det kom til deg folk som vilde hausta din vin, so leivde dei vel til ei ettersanking.
6  Men å, kor dei ransakar Esau, og leitar upp hans løynde skattar!
7  Radt til landskilet fylgjer dei deg alle dine sambandsbrør; dei svik deg og vinn på deg dine gode vener; dei menner som et ditt brød, legg ei snara for deg. Det finst ikkje vit i han!
8  Skal eg ikkje den dagen, segjer Herren, øyda ut alle vise or Edom og alt vit frå Esaus fjell?
9  Kjempone dine vert modlause, Teman, so kvar mann vert drepen og utrudd frå Esaus fjell.
10  For valdsverki dine mot Jakob, bror din, skal du sveipast i skam, og utrudd skal du verta til æveleg tid.
11  Den dagen då du heldt deg undan, den dagen då framande rana hans gods, og utlendingar kom i hans portar og kasta lut um Jerusalem, då var du og som ein av dei.
12  Sjå ikkje med hugnad på bror din's dag, på hans motgangsdag, og gled deg ikkje yver Juda-borni på øydingsdagen, og lat ikkje munnen so vidt upp på trengsledagen.
13  Drag ikkje inn igjenom mitt folks port på uferdsdagen, sjå ikkje du og med lyst på deira naud på uferdsdagen, og rett ikkje handi etter deira gods på uferdsdagen!
14  Og statt ikkje ved vegemotet til å rydja ut dei av mitt folk som hev kome seg undan, og gjev ikkje dei som hev rømt, i fiendevald på trengsledagen!
15  For nær er Herrens dag yver alle folki; som du hev gjort, skal det gjerast med deg, di åtferd kjem att på ditt eige hovud.
16  For som de hev drukke på mitt heilage fjell, skal alle folki drikka stødt; dei skal drikka og slurka og verta som aldri dei vore til.
17  Men på Sions fjell skal finnast ein flokk av undankomne, og det skal vera ein heilag stad; og Jakobs hus skal få att si odelseiga.
18  Og Jakobs hus skal verta eld, og Josefs hus ein loge, og Esaus hus skal verta halm; so kveikjer dei på og øyder det, og ingen vert att av Esaus hus, for Herren hev tala.
19  Og sudlands-folket skal taka Esau-fjellet, og låglands-folket Filistar-landet, og dei skal taka Efra'ims land og Samaria-landet, og Benjamin skal taka Gilead;
20  og dei burtførte av denne Israels-heren skal taka det som finst av kana'anitar alt til Sarepta, og dei burtførde frå Jerusalem som er i Sefarad, skal taka sudlands-byane i eiga.
21  Og frelsarar skal draga upp på Sions-fjellet og døma Esau-fjellet, og riket skal høyra Herren til.
 
 
# Profeten Jonas 1
1  Herrens ord kom åt Jonas Amittaison, og det lydde so:
2  Statt upp og gakk til Ninive, den store byen, og preika for han! For vondskapen deira hev stige upp og er komen for mi åsyn.
3  Men Jonas stod upp og vilde fly til Tarsis, burt frå Herrens åsyn. Han for ned til Joppe og fann der eit skip som skulde ganga til Tarsis. So betala han ferdapengar og gjekk um bord og vilde fara med til Tarsis, burt frå Herrens åsyn.
4  Men Herren sende ein sterk vind ut yver havet, og det vart slik sterk storm på havet at skipet var ved og skulde brotna sund.
5  Då vart skipsfolki redde og ropa kvar til sin gud; og til å letta skipet kasta dei på sjøen alt tarvende som fanst um bord. Men Jonas hadde gjenge ned i det nedste skipsromet; der låg han og sov fast.
6  Då gjekk skiperen til han og sa: Korleis kann du sova so fast? Statt upp og ropa til guden din! Kann henda vil den guden tenkja på råd for oss, so me ikkje gjeng under.
7  Og dei sa seg imillom: Kom, lat oss kasta lut, so me fær vita kven som er skuld i at denne ulukka hev kome yver oss! So kasta dei lut, og luten fall på Jonas.
8  Då sa dei til han: Seg oss kven som er skuld i at denne ulukka hev kome yver oss! Kva er ærendi di, og kvar kjem du frå? Kva land er du frå, og kva folk høyrer du til?
9  Han svara: Eg er hebrear, og eg ottast Herren, Gud i himmelen, han som hev skapt havet og det turre land.
10  Då vart mennene ovleg redde og sa til han: Kvifor hev du gjort dette? For dei visste at han flydde frå Herrens åsyn; det hadde han fortalt dei.
11  Og dei sa til han: Kva skal me gjera med deg, so havet kann leggja seg for oss? For det vart meir og meir upprørt.
12  Han svara: Tak meg og kasta meg i havet! so skal det stilna for dykk; for eg veit det er for mi skuld denne store stormen er komen yver dykk.
13  Mennene freista no å ro attende til lands, men dei makta det ikkje; for sjøen bar meir og meir imot.
14  Då ropa dei til Herren og sa: Å Herre, lat oss ikkje ganga under for di denne mannen skal døy, og lat ikkje skuldlaust blod koma yver oss! For du, Herre, hev gjort som du vilde.
15  So tok dei Jonas og kasta i sjøen; då heldt havet upp å rasa.
16  Og mennene fekk stor age for Herren, og dei ofra takkoffer til han og gjorde lovnader.
 
 
# Profeten Jonas 2
1  Men Herren sende ein stor fisk, som gløypte Jonas; og Jonas var i buken åt fisken i tri dagar og tri næter.
2  Og Jonas bad til Herren sin Gud frå buken åt fisken
3  og sa: Eg kalla på Herren i mi naud, og han svara meg; frå helheims buk ropa eg, og du høyrde mi røyst.
4  Du kasta meg i djupet, midt i havet, og straumar kringsette meg; alle dine brot og bylgjor gjekk yver meg.
5  Eg tenkte då: Eg er støytt burt frå dine augo. Men eg skal atter skoda upp til ditt heilage tempel.
6  Vatni kringa seg um meg heilt alt til sjeli, djupet kringsette meg, tang sveipte seg um hovudet mitt;
7  radt til bergbotnane sokk eg ned, jordheims bommar stengdest etter meg for alltid. Men du førde mitt liv upp or gravi, Herre min Gud!
8  Då mi sjel ormektast i meg, kom eg Herren i hug, og mi bøn kom til deg i ditt heilage tempel.
9  Dei som held seg til tome avgudar, dei gjeng frå si miskunn*.
10  Men med lovsongs tonar vil eg ofra til deg; det eg lova, vil eg halda. Hjå Herren er frelsa.
11  So baud Herren fisken, og han spydde Jonas upp på land.
 
 
# Profeten Jonas 3
1  Då kom Herrens ord til Jonas andre gongen, og det lydde so:
2  Statt upp og gakk til Ninive, den store byen, og ropa ut i han dei ordi eg vil tala til deg!
3  Og Jonas stod upp og gjekk til Ninive, som Herren hadde sagt. Men Ninive var ein stor by for Gud, tri dagsleider lang.
4  Og Jonas gjekk ei dagslei inn i byen og ropa: Um fyrti dagar skal Ninive verta lagd i grus.
5  Då trudde folket i Ninive på Gud, og dei lyste ut fasta og klædde seg i sekk, både store og små.
6  Då saki kom for kongen i Ninive, reiste han seg frå sin kongsstol, la kappa av seg og sveipte seg i sekk og sette seg i oska.
7  So let han ropa ut i Ninive: Etter påbod frå kongen og hans stormenner må korkje folk eller dyr, storfe eller småfe, smaka noko, beita eller drikka vatn.
8  Men dei skal sveipa seg i sekk, både folk og dyr, og ropa til Gud av all kraft og venda um, kvar frå sin vonde veg og frå den urett som heng ved hendene deira.
9  Kven veit? Gud kunde då venda um og angra det, venda um frå den brennande vreide sin, so me ikkje gjeng under.
10  Då no Gud såg det dei gjorde, at dei vende um frå sin vonde veg, angra han det vonde han hadde sagt han vilde gjera mot dei, og han gjorde det ikkje.
 
 
# Profeten Jonas 4
1  Men det tykte Jonas svært ille um, og han vart brennande harm.
2  Han bad då til Herren og sa: Å Herre, var det ikkje det eg tenkte då eg endå var i mitt land? Difor flydde eg til Tarsis den gongen; for eg visste du er ein nådig og miskunnsam Gud, langmodig og rik på miskunn, og angrar det vonde.
3  So tak no, Herre, livet mitt! For eg vil heller døy enn leva.
4  Då sa Herren: Hev du grunn til å harmast?
5  Jonas hadde gjenge ut or byen; han hadde sett seg austanfor byen, og der hadde han gjort seg ei lauvhytta og sat der i skuggen og vilde sjå korleis det gjekk med byen.
6  Då let Herren Gud ein kikajon veksa upp yver Jonas til å skyggja yver hovudet hans, so han kunde verta fri mismodet sitt; og Jonas fann stor gleda i kikajonen.
7  Men dagen etter, då morgonen rann, sende Gud ein makk, som stakk kikajonen so han visna.
8  Då soli rann, sende Gud ein brennande austanvind, og soli stakk Jonas på hovudet, so han ormektast. Då ynskte han at han måtte få døy, og sa: Eg vil heller døy enn leva.
9  Men Gud sa til Jonas: Hev du grunn til å harmast for kikajonen skuld? Han svara: Ja, eg hev grunn til å harmast til dauden.
10  Då sa Herren: Du ynkast yver kikajonen, som du ikkje hev havt møda med og ikkje hev ale upp, som kom til på ei natt og gjekk til grunns på ei natt;
11  og so skulde ikkje eg ynkast yver Ninive, den store byen, der det finst meir enn tolv gonger ti tusund menneske som ikkje kann skilja millom høgre og vinstre, og ei mengd med dyr!
 
 
# Profeten Mika 1
1  Dette er Herrens ord som kom til Mika frå Moreset i dei dagane då Jotam, Akas og Esekias var kongar i Juda, det som han såg um Samaria og Jerusalem.
2  Høyr, de folk, alle i hop! Lyd etter, du jord med alt som på deg er! Og Herren, Israels Gud, vere vitne imot dykk, Herren frå sitt heilage tempel!
3  For sjå, Herren gjeng ut frå bustaden sin; han stig ned og skrid fram yver høgdene på jordi.
4  Fjelli brånar under føtene hans, og dalane rivnar - som vokset for elden, som vatnet når det støyper seg utfor ein hamar.
5  Alt dette hender for Jakobs fråfall, for dei synder som Israels hus hev gjort. Kven er so skuld i Jakobs fråfall? Er det ikkje Samaria? Og kven er skuld i Judas offerhaugar? Er det ikkje Jerusalem?
6  So vil eg då gjera Samaria til ei steinrøys på marki, til ein stad der dei dyrkar vin; eg vil velta steinane hennar ned i dalen og leggja grunnvollane hennar berre.
7  Alle dei utskorne bileti hennar vil eg krasa, alle horegåvone hennar vil eg brenna upp med eld, og alle gudebileti hennar vil eg øyda; for av horeløn hev ho samla dei i hop, og til horeløn skal dei atter verta.
8  For dette vil eg jamra og øya, vil eg ganga berrføtt og naken ikring; eg vil setja i med jammerskrik som sjakalane og med syrgjelåt som strussane.
9  For såri hennar let seg ikkje lækja; for ulukka er komi radt til Juda, ho hev nått radt til porten åt folket mitt, til Jerusalem.
10  Kunngjer det ikkje i Gat, gråt ikkje der! I Bet-Leafra velter eg meg i moldi.
11  Far burt*, de som bur i Sjafir, nækte og skjemde! Folket i Sa'anan vågar seg ikkje ut**. Jamringi i Bet-Haesel gjer det rådlaust for dykk å stogga der.
12  For Marots-buane vrid seg i verk for lukka dei hev mist; for ulukka hev fare ned frå Herren, radt til porten i Jerusalem.
13  Spenn tråvaren for vogni, de Lakis - buar! Upphavet til syndi var du* for Sions dotter; for hjå deg vart Israels synder funne.
14  Difor lyt du gjeva frå deg Moreset-Gat; husi i Aksib vert ein svikal bekk for Israels kongar.
15  Endå ein gong skal eg lata dykk få ein eigarmann, de Maresa-buar! Til Adullam skal Israels stormenner koma.
16  Raka deg snaud i kruna, klypp håret av, i sorg yver borni dine, som var din hugnad! Raka deg so du vert snaud som gribben, for dei er førde burt ifrå deg.
 
 
# Profeten Mika 2
1  Usæle dei som tenkjer ut urett og emnar på vondt medan dei ligg på lega si! Straks det lyser av dag, set dei det i verk, for di det stend i deira makt.
2  Dei trår etter åkrar og ranar dei, etter hus og tek dei, dei gjer vald mannen og huset hans, mot bonden og odelen hans.
3  Difor segjer Herren so: Sjå, eg tenkjer ut vondt imot denne ætti, ulukkor som de ikkje skal vera god til å rista av halsen, og de skal ikkje få ganga so bratte i nakken heretter; for det vert ei vond tid.
4  Den dagen skal dei kveda ei nidvisa um dykk og syngja ein syrgjesong. Dei skal segja: No er det slutt, me er reint øydelagde; arven åt folket mitt skifter han ut til andre, sjå, kor han tek han ifrå meg! Til fråfalne* skifter han ut vår jord.
5  So skal du då ingen hava som spanar mælesnor yver nokon jordlut* i Herrens lyd.
6  Haldt upp med denne preikingi! So preikar dei. Um slikt må dei ikkje preika! Det er då ikkje måte på skjellsord*!
7  For ein tale, du Jakobs hus! Tru Herren er brålyndt? Eller er det soleis han plar fara fram? Er ikkje ordi mine gode imot den som fer reideleg åt?
8  Men alt lenge hev no folket mitt reist seg imot meg som min uven; de dreg kåpa av folk som gjeng trygge framum og ikkje vil vita av strid - so dei berre hev kjolen att.
9  Kvinnone i folket mitt driv de ut ifrå heimane deira, som var deira gleda; frå småborni deira tek de for alle tider prydnaden som eg gav dei.
10  Statt upp og gakk dykkar veg! For her hev de ingen kvilestad, for dykkar ureinskap skuld, som valdar tyning, ja skræmeleg tyning.
11  Kom nokon med svall og svik og laug og sa: Eg vil preika for deg um vin og sterk drykk - sjå det vilde vera ein preikar for dette folket!
12  Eg vil samla deg, Jakob, samla dykk so mange som de er; sanka i hop vil eg det som er att av Israel, eg vil føra dei saman som sauer til ei kvi, som ein buskap til sitt beite, so det vert ståk av menneske.
13  Vegbrøytaren fer fyre dei; dei bryt seg igjenom og stimar fram gjenom porten og slepp ut; kongen deira fer fyre dei, og Herren i brodden for dei.
 
 
# Profeten Mika 3
1  Og eg sa: Høyr, de Jakobs hovdingar og de domarar for Israels hus! Høyrer det ikkje dykk til å vita kva som er rett?
2  De som hatar det gode og elskar det vonde, de som flår skinnet av folk og kjøtet av beini deira,
3  de som et mitt folks kjøt og riv hudi av dei, og beini deira bryt de sund og breider dei ut liksom i ei gryta og som kjøt i ei panna.
4  Då* skal dei ropa til Herren, men han skal ikkje svara dei; han skal løyna si åsyn for dei på den tidi for deira vonde åtferd skuld.
5  So segjer Herren um dei profetane som fører folket mitt vilt, som ropar: Fred! når dei hev noko å tyggja med tennene, men som eggjar til heilag strid mot dei som ikkje stikk dei noko i munnen.
6  Difor skal det verta natt for dykk utan syner, og myrker utan spådom; soli skal ganga ned yver profetane, og dagen verta svart yver dei.
7  Sjåarane skal skjemmast, og spåmennene blygjast; dei skal hylja skjegget* sitt alle saman; for det kjem ikkje svar ifrå Gud.
8  Men eg, eg er full av kraft ved Herrens Ande og av rettskjensla og mannsmod, so eg kann vitna for Jakob um hans brot og for Israel um hans synd.
9  Høyr dette, de hovdingar yver Jakobs hus og de domarar for Israels hus, de som styggjest ved det som er rett, og krøkjer alt som er beint,
10  de som byggjer upp Sion med blod og Jerusalem med urett!
11  Hovdingane der dømer for mutor, prestane lærer for løn, og profetane spår for pengar, og endå styd dei seg på Herren og segjer: Er ikkje Herren midt imillom oss? Det kjem ingi ulukka yver oss.
12  Difor skal for dykkar skuld Sion verta pløgd som ein åker, og Jerusalem skal verta til steinrøysar, og tempelberget til skoghaugar.
 
 
# Profeten Mika 4
1  Men det skal verta so i dei siste dagar, at det fjellet der Herrens hus stend, skal vera grunnfest på toppen av fjelli og lyfta seg høgt yver alle haugane; og folkeslag skal strøyma upp på det.
2  Og mange folkeslag skal ganga av stad og segja: Kom, lat oss fara upp til Herrens fjell og til huset åt Jakobs Gud, so han kann læra oss sine vegar, og me ferdast på hans stigar! For frå Sion skal lovlæra ganga ut, og Herrens ord frå Jerusalem.
3  Og han skal døma millom mange folkeslag og skifta rett for mektige heidningfolk, jamvel um dei bur langt burte. Då skal dei smida sverdi sine um til hakkor og spjoti sine til hageknivar; folki skal ikkje lenger lyfta sverd mot kvarandre og ikkje lenger temja seg upp til krigsferd,
4  men kvar og ein skal sitja under sitt vintre og sitt fiketre, og ingen skal skræma dei; for Herrens, allhers Guds munn hev tala.
5  For alle folkeslagi ferdast kvart i sin guds namn; men me ferdast i Herrens, vår Guds namn æveleg og alltid.
6  På den dagen, segjer Herren, skal eg samla dei haltande og sanka i hop dei burtdrivne og dei som eg hev fare ille med,
7  og eg vil lata dei haltande vera ein rest som fær leva, og gjera dei som er drivne langt burt til eit mangment folk. Og Herren skal vera konge yver dei på Sions fjell frå no og til æveleg tid.
8  Og du hyrdingtårn*, du Sions dotters haug! Til deg skal det nå, ja, det skal koma det forne veldet, kongeveldet yver Jerusalems dotter.
9  Kvifor skrik du no so høgt? Finst det då ingen konge i deg, eller er rådgjevaren din komen burt, sidan rider hev teke deg, som ei kvinna i barnsnaud?
10  Vrid deg og anka deg, Sions dotter, som ei kvinna i barnsnaud! For no lyt du ut or byen og bu ute på marki, og du skal koma heilt til Babel. Der skal du verta utfria, der skal Herren løysa deg ut or handi på fiendane dine.
11  No hev mange folkeslag samla seg imot deg, og dei segjer: Gjev ho må verta vanhelga, so augo våre kann få sjå på Sion med lyst!
12  Men dei kjenner ikkje Herrens tankar og skynar ikkje hans rådgjerd, at han hev samla dei som kornband til treskjevollen.
13  Statt upp og tresk, du Sions dotter! For eg vil gjeva deg horn av jarn og klauver av kopar, so du skal knustra mange folk; og herfanget deira vil eg vigsla til Herren, og deira skattar til allheims drott.
14  No flokkar du deg saman, du flokke-dotter*! Vollar hev dei kasta upp imot oss; med staven slær dei Israels domar på kinnbeinet.
 
 
# Profeten Mika 5
1  Men du, Betlehem, Efrata, som er so liten til å vera millom Judas tusund*! Frå deg skal eg få meg ein mann som skal vera herre yver Israel. Hans upphav er frå fordom, frå ævordoms dagar.
2  Difor gjev han dei yver i ulukka alt til den tid då ho som skal føda, hev født; då skal dei som er att av brørne hans*, få koma heim att saman med Israels-borni.
3  Og han skal standa og gjæta i Herrens kraft, i Herrens, sin Guds høge namn; og dei skal sitja trygt, for no skal han vera stor alt til endane av jordi.
4  Og han skal vera fred. Når Assur kjem inn i landet vårt, og når han stig inn i slotti våre, so reiser me imot han sju hyrdingar, ja åtte menneskehovdingar,
5  og dei skal herja Assurs land med sverd og Nimrods land* alt inn i portane; og han skal frelsa frå Assur når han kjem inn i landet vårt, og når han stig yver landskilet vårt.
6  Då skal Jakobs leivning vera midt millom mange folkeslag liksom dogg frå Herren, som ei regnskur på gras, som ikkje biar på nokon og ikkje ventar på mannsborni.
7  Og leivningen av Jakob skal vera millom heidningfolki, midt imillom mange folk, liksom ei løva millom dyr i skogen, liksom ei ungløva inne i saueflokkar; ho trakkar ned og riv sund kvar ho fer fram, og det er ingen som bergar.
8  Høg vere di hand yver uvenene dine! Må alle fiendane dine verta utrudde!
9  Og det skal ganga so på den dagen, segjer Herren, at eg vil rydja ut alle hestane du hev, og øyda vognene dine;
10  eg vil rydja ut byane i landet ditt og riva ned alle borgene dine;
11  eg vil rydja ut all trolldom hjå deg, og folk som spår av skyene, skal ikkje lenger finnast hjå deg;
12  eg vil rydja ut or landet ditt dei utskorne bileti dine og biletsteinane dine, so du ikkje meir skal tilbeda det som hendene dine hev laga;
13  eg vil riva upp Astarte-bileti i landet ditt, og byane dine vil eg øyda.
14  I vreide og harm vil eg taka hemn yver dei heidningfolk som ikkje vilde høyra.
 
 
# Profeten Mika 6
1  Høyr no kva Herren segjer: Reis deg, før di sak for fjelli, og lat haugane høyra di røyst!
2  Ja, høyr Herrens sak, de fjell og de ævelege grunnvollar under jordi! For Herren hev sak med folket sitt, og med Israel gjeng han til doms.
3  Mitt folk, kva hev eg gjort deg, og kva hev eg trøytta deg med? Svara meg!
4  Eg førde deg då upp frå Egyptar-landet, og or trælehuset løyste eg deg ut; og eg sende Moses og Aron og Mirjam til å ganga i brodden for deg.
5  Mitt folk! Kom i hug det som Balak, kongen i Moab, var meint på, og det svaret som Bileam Beorsson gav han, det som hende på vegen frå Sittim til Gilgal, so du kann skyna Herrens rettferdige verk!
6  Kva skal eg koma fram for Herren med, bøygja meg med for Gud i det høge? Skal eg koma fram for han med brennoffer, med årsgamle kalvar?
7  Vil Herren hava hugnad i verar i tusundtal, i oljebekker i titusundtal? Skal eg ofra min fyrstefødde for mitt brot, mi livsfrukt til syndoffer for mi sjel?
8  Han hev sagt deg, menneske, kva som godt er; og kva krev Herren av deg anna enn at du skal gjera det som rett er, leggja vinn på kjærleik og ferdast audmjukt med din Gud?
9  Herrens røyst ropar til byen, og etter visdom ser ditt namn*; høyr straffi og kven det er som hev fastsett henne!
10  Finst det endå i huset åt den gudlause skattar han hev vunne på gudlaus vis, og undermåls efa, som er bannstøytt?
11  Kann eg vera rein um eg brukar gudløyse-vekt og hev falske vektlodd i pungen?
12  Du by med rikfolk fulle av urett, og dei som bur der, talar lygn og hev ei falsk tunga i munnen!
13  So vil då eg og slå deg med fårlege sår, leggja deg i øyde for dine synder skuld.
14  Du skal eta, men ikkje verta mett, og tom skal du alltid kjenna deg; du kann flytja tingi dine, men du bergar dei ikkje, og det du bergar, skal eg gjeva åt sverdet.
15  Du skal så, men ikkje få hausta; du skal pressa oljebær, men ikkje få salva deg med olje; du skal pressa druvor, men ikkje få drikka vin.
16  For dei aktar vel på fyresegnene åt Omri og all åtferdi åt Akabs hus, og de fylgjer deira vedtekter, so eg lyt gjera deg til ei skræma og ibuarane dine til spott, og vanæra yver folket mitt skal de bera.
 
 
# Profeten Mika 7
1  Usæl eg! For meg hev det gjenge som når sumarfrukti er innhausta, som når ettersankingi etter vinhausten er slutt: det finst ikkje ei druva til å eta, ikkje ei einaste tidleg-fika som eg hev hug på.
2  Den gudlege er burtkomen or verdi, og det finst ingen ærleg mann millom menneski; alle i hop ligg dei på lur etter blod, kvar mann vil fanga bror sin i garnet sitt.
3  Med båe hender arbeider dei på å få det vonde til å sjå ut som godt; fyrsten kjem med krav, og domaren er til fals for pengar, og storkaren segjer kva han ynskjer, og soleis rengjer dei retten.
4  Den beste av dei er som ein klunger, den ærlegaste verre enn eit klungergjerde; dagen åt vaktmennene dine*, di heimsøkjing kjem, då vert dei rådville.
5  Tru ikkje på nokon som stend deg nær, lit ikkje på nokon ven! For henne som ligg i famnen din, må du vakta din munns dører!
6  For sonen vanvyrder far sin, dotteri set seg upp imot mor si, sonekona imot vermor si; ein manns husfolk er fiendane hans.
7  Men eg vil skoda etter Herren, eg vil venta på Gud som frelser meg; min Gud vil høyra meg.
8  Gled dykk ikkje yver meg, de mine fiendar! Når eg er falli, reiser eg meg upp att; når eg sit i myrker, er Herren ljos for meg.
9  Herrens vreide vil eg bera, for eg hev synda mot han - til dess han tek saki mi upp og hjelper meg til retten min; han skal leida meg ut i ljoset, eg skal sjå med fagnad på hans rettferd.
10  Og mine fiendar skal sjå det, og skam skal sveipa seg kringum dei som segjer til meg: Kvar er han, Herren din Gud? Augo mine skal sjå på dei med fysna, for då skal dei verta nedtrakka som skarn på gatone.
11  Det kjem ein dag då dei skal reisa murane dine upp att; den dagen skal grensone dine flytjast langt ut.
12  Den dagen skal dei koma til deg heilt frå Assur og byane i Egyptar-land og frå Egyptar-land og alt til elvi og frå hav til hav og frå fjell til fjell.*
13  Men landet skal [fyrst] verta ei audn for deira skuld som bur der, til løn for deira gjerningar.
14  Gjæt folket ditt med staven din, den buskapen som er din arv, som bur for seg sjølv i ein skog på Karmel! Lat dei beita i Basan og Gilead, som i gamle dagar.
15  Som i dei dagane då du drog ut or Egyptar-landet, vil eg lata deg få sjå underfulle ting.
16  Heidningfolk skal få sjå det og skjemmast ved alt sitt velde; dei skal verta nøydde til å leggja handi på munnen, øyro deira skal verta dauve.
17  Dei skal slikka mold liksom ormen, liksom makkane som aular på jordi, skal dei koma skjelvande fram or borgene sine; med redsla skal dei koma til Herren vår Gud, og dei skal ottast deg.
18  Kven er ein Gud som du, ein Gud som tek burt misgjerning og tilgjev brot for dei som er att av hans arv? Han held ikkje fast på vreiden sin til æveleg tid, for han hev hug til miskunn.
19  Han skal atter miskunna oss, han skal trakka ned våre misgjerningar. Du skal kasta alle syndene deira i havsens djup.
20  Du skal visa Jakob truskap og Abraham miskunn, soleis som du hev lova federne våre med eid i gamle dagar.
 
 
# Profeten Nahum 1
1  Dette er ei framsegn um Ninive, ei bok um syni hans Nahum, elkositen.
2  Herren er ein streng Gud og ein hemnar, ja, ein hemnar er Herren, og full av harm; Herren hemner seg på motmennene sine og gøymer på vreiden mot uvenene sine.
3  Herren er langmodig, men han er stor i kraft, og ustraffa let han aldri den skuldige vera. I uver og storm hev Herren sin veg, og skyene er dumba um føtene hans.
4  Han trugar havet og turkar det ut, alle elvane let han torna. Då visnar Basan og Karmel, og groren på Libanon visnar burt.
5  Bergi bivrar for han, og haugane brånar. Jordi lyftar seg for hans åsyn, jordriket med alle som der bur.
6  Kven kann standa for hans vreide, og kven kann halda ut hans brennande harm? Vreiden hans gøyser fram som eld, og bergi brest i sund for han.
7  Herren er god, ei vern på trengsledagen. Han kjenner dei som trøystar seg til han.
8  Men ved ei sturtflod gjer han ende på staden der den byen* stend, og uvenene hans skal myrkret elta.
9  Kva er det de tenkjer ut mot Herren? Han skal gjera ende på dykk. Ikkje tvo gonger tarv trengsla koma.
10  For um dei og er ihopfløkte som klungerbuska og so fulle som deira fullskap kann gjera dei, so skal dei like fullt verta uppbrende som turr halm.
11  Frå deg* gjekk det ut ein mann** som tenkte ut vondt mot Herren, som la upp ugudlege råder.
12  So segjer Herren: Kor sterke og mange dei og mun vera, so skal dei like vel verta avskorne og kverva burt. Og um eg fyrr hev plaga deg*, so skal eg ikkje gjera det no meir.
13  For no vil eg brjota det åket han la på deg, og slita bandi dine.
14  Men um deg* byd Herren so: Aldri meir skal det verta fødd nokon som ber namnet ditt. Or huset åt guden din vil eg rydja ut både utskorne og støypte bilete. Ei grav vil eg bu til åt deg; for du er funnen for lett**.
 
 
# Profeten Nahum 2
1  Sjå der på fjelli føtene åt han som ber fagnadbod, han som forkynner fred! Haldt dine høgtider, Juda, og fullgjer dine lovnader! For aldri meir skal dei ugudlege draga inn i landet ditt, dei er utrudde alle saman.
2  Ein folke-øydar fer upp imot deg. Vakta vollane! Haldt utkik på vegen! Styrk dine lender, samla all di kraft!
3  For Herren vil reisa upp att stordomen åt Jakob liksom stordomen åt Israel, sidan ransmenner so hev herja dei og tynt vintrei deira.
4  Skjoldane åt kjempone hans er raudleta, stridsmennene er klædde i skarlak, vognene i logande stål den dagen han fylkjer dei, og spjot vert svinga.
5  På gatone rasar vognene fram, dei rusar av stad yver torgi; dei er å sjå til som logar, som eldingar fer dei fram.
6  Han kjem i hug sin gjæve menner; dei snåvar der dei gjeng, dei styrmer til bymuren, men skjoldtaket er reist.
7  Portane ut mot elvane vert opna, og kongsgarden er so redd at han skjelv.
8  Ja, domen stend fast: Ho* vert nækt, dragsa burt, og gjentone hennar græt liksom duvor** og slær seg for bringa.
9  I all si tid var Ninive lik ein dam full av vatn*. Men no flyr dei burt. Stogga! Stogga! - Nei, ingen snur seg.
10  Rana no sylv, rana no gull! Her tryt det ikkje på skattar, her er nøgdi av allskyns dyrverdige ting.
11  Tomt, tømt, uttømt! - hjartestøkk, kneskjelv og verk i alle lender, og alle andlet er eldande raude.
12  Kvar er no løvehiet, etarstaden åt ungløvone, der løva og løvemori gjekk, og løveungen, og ingen skræmde dei?
13  Kvar er løva, som rana so mykje som ungane vilde hava, og drap åt løvemøderne, ja fyllte upp holone sine med ran og hii sine med det ho reiv sund?
14  Sjå, eg kjem yver deg, segjer Herren, Allhers Gud. Vognene dine skal eg lata ganga upp i røyk, og dine unge løvor skal sverdet øyda. Eg skal rydja ditt rov ut frå jordi, og ingen skal meir høyra røysti åt dine sendebod.
 
 
# Profeten Nahum 3
1  Usæl blodbyen, som all igjenom er full av lygn og vald! Aldri held han upp med å rana.
2  Høyr svepesmell og ramling av hjul og hestar i flog og hoppande vogner!
3  Ridar i tvisprang og logande sverd og blinkande spjot! Drepne i mengd og dungar av daude kroppar! Ingen ende er det på daude, ein snåvar i lik.
4  Alt dette for den mangfelte hordomen som ho dreiv, ho den fagre og trollkunnige skjøkja, som selde folkeslag ved hordomen sin og heile ætter ved trolldomskunstene sine.
5  Sjå, eg kjem yver deg, segjer Herren, allhers Gud. Eg skal lyfta kjolefalden din upp yver andletet ditt og syna folkeslagi blygsli di og kongeriki skammi di.
6  Eg skal kasta saur på deg og føra vanæra yver deg, ja, til eit skodespel skal eg gjera deg.
7  Og kvar og ein som ser deg, skal fly frå deg og segja: Ninive er lagt i øyde! Kven vil tykkja synd i henne? Kvar skal eg leita etter trøystarar åt deg?
8  Trur du betre enn No-Amon*, som låg ved Nilelvi, umringa av vatn, med hav til vern og hav til mur?
9  Etiopar i mengd og uteljande egyptarar, Put-menner og Libya-menner var hjelpeheren hennar.
10  Ho og laut fara i utlægd, sitja fange, småborni hennar vart krasa på alle gatemot, um alle gjævingane hennar kasta dei lut, og alle hennar stormenner vart sette i jarn.
11  Du og skal verta drukken og sanselaus; du og skal søkja ei livd imot fienden.
12  Alle dine borger likjest på fiketre med snar-mogne fikor; ved minste skaking dett dei i munnen på den som vil eta.
13  Sjå, mannskapet du hev hjå deg, er som kvinnfolk. Portane til landet ditt stend vidopne for dine fiendar. Elden hev øydt upp dine portslåer.
14  Aus deg vatn til å hava medan du vert kringsett! Vøl um dine skansar! Gakk ut gyrma og stampa leira! Set tigl-omnane i stand!
15  Der skal elden eta deg, sverdet øyda deg ut, ja eta deg som sleikjarane*, um du og sjølv samlar skarar so tallause som sleikjarar, ei ovmengd som grashoppar.
16  Dine kræmarar er fleire enn stjernor på himmelen; sleikjarane breidde ut vengene og flaug burt.
17  Fyrstane dine er som grashoppar, og hovdingane likjest ein grashoppesverm som slær seg ned på murane medan det er svalt; når soli kjem fram, flyg dei burt, og ingen veit kvar det vert av dei.
18  Hyrdingane dine blundar, du Assur-konge! Gjævingane dine søv; folket ditt sundsprengt på fjelli, og ingen samlar det saman.
19  Det finst ingi lindring for ditt mein, ditt sår er ulækjande. Alle som høyrar tidendi um deg, klappar i hendene yver deg; for kven hev ikkje din vondskap råka stødt og stendigt?
 
 
# Profeten Habakkuk 1
1  Dette er den framsegni som profeten Habakuk skoda.
2  Kor lenge, Herre, skal eg ropa, og du høyrer ikkje? Eg skrik til deg um vald - og du hjelper ikkje.
3  Kvi let du meg skoda urett, og korleis kann du sjølv sjå på slik naud? Øyding og valdsverk hev eg for augo; kiv vert yppa og trettor kjem upp.
4  Difor er lovi maktlaus, og retten når aldri fram; for ugudlege ringar inne den rettferdige, difor kjem retten fram rengd.
5  Sjå ut millom folki, skoda og vert fælne, ja fælne! For eg gjer eit verk i dykkar dagar - de vilde ikkje tru det når det vart fortalt.
6  For sjå, eg let kaldearane reisa seg, det kvasse og bråe folket, som fer fram so vida som jordi når, og eignar til seg framande bustader.
7  Fælslege, skræmelege er dei; rett og velde råder dei seg sjølve.
8  Hestane deira er snøggare enn leopardar og ramare til å springa enn ulvar um kvelden; hestfolket deira kjem i strjukande tan; hestfolket deira kjem langt burtanfrå, dei flyg som ørnen når han kastar seg ned på fengdi si.
9  Alle kjem dei og vil gjera valdsverk, stridshuga stirer dei frametter, og dei sankar fangar som sand.
10  Dei hev kongar til spott og hev hovdingar til lått; dei lær åt kvar ei borg, dei dungar i hop mold mot henne og tek henne.
11  So stryk dei sin veg som ein vind og fer fram og fører skuld yver seg; dei hev si eigi kraft til sin gud.
12  Er ikkje du frå fordoms tid Herren min Gud, min Heilage? Me skal ikkje døy. Herre, til å fullføra dom hev du sett dei. Du vårt berg, til å refsa hev du gjeve dei fullmakt.
13  Augo dine er for reine til å sjå på det som vondt er*, og du orkar ikkje skoda på naud**. Kvi ser du då på svikarar, tegjer stilt når den ugudlege tyner den som er meir rettferdig enn han?
14  Du hev fare med menneski som med havsens fiskar, som med kreket som ingen herre hev.
15  Deim alle dreg dei* upp med krok, samlar dei i si not og sankar dei i sitt garn; difor gleder dei seg og jublar.
16  Difor ofrar dei til noti si, brenner røykjelse for garnet sitt, for dei gjev dei deira feite lut og mergfulle mat.
17  Men skal dei difor framleides få tøma si not og stødt og stendigt drepa folkeslag utan skånsel?
 
 
# Profeten Habakkuk 2
1  På vaktposten min vil eg stiga upp og standa på varden; og eg vil skygna og sjå kva han vil tala til meg, og kva svar eg fær på mitt ankemål.
2  Og Herren svara meg og sa: Skriv upp syni og rita henne tydeleg på tavlone, so kvar og ein kann lesa det lett!
3  For endå lyt syni venta på si tid; men ho stundar etter målet og svik ikkje. Um ho drygjer, so bia på henne! For ho kjem nok, ho skal ikkje verta burte.
4  Sjå kor hjartans kaut og uærleg han* er! Men den rettferdige skal leva ved si tru.
5  So er og vinen ein svikar; den skrøytande karen - ikkje skal han få bu i ro, han som gaper grådig som helheimen. Han er som dauden og vert ikkje mett, han hev sanka til seg alle folk og henta til seg alle folkeslag.
6  Alle dei skal i sanning setja i med nidvisor um han og sneida etter han i gåtor og segja: Usæl den som dungar i hop det han ikkje eig - kor lenge? - og som lesser på seg pantegods!
7  Brått skal dei reisa seg dei som skal pina deg, og vakna dei som skal ruska deg upp, so du vert til ran for dei.
8  Av di du hev plundra mange folkeslag, so skal alle som vert att av folki, plundra deg for manneblod skuld og for valdsverk mot jordi, mot byen og alle som bur der.
9  Usæl den som fer etter låk vinning til huset sitt, av di han vil byggja reiret sitt i høgdi og berga seg undan ulukke-handi!
10  Du hev lagt upp råder som vert til skam for ditt hus, lagt upp råder um å øyda mange folk og soleis synda mot deg sjølv;
11  for steinen i veggen skal skrika, og bjelken i treverket skal svara han.
12  Usæl den som byggjer ein by med blod og reiser ei borg med urett!
13  Sjå, kjem ikkje det frå Herren, allhers Gud, at folki arbeider seg trøytte for elden, og folkeslagi møder seg ut for inkje?
14  For jordi skal fyllast med kunnskap um Herrens herlegdom, liksom vatnet som fyller havet.
15  Usæl den som skjenkjer andre av si vreide-skål, ja drikk dei drukne, so han kann skoda blygsli deira!
16  Du vert metta med skam og ikkje med æra. Drikk sjølv og syn di fyrehud! Staupet i Herrens høgre hand kjem til deg i si tid, og skjemsla skal skyla di æra.
17  For valdsferdi di mot Libanon skal koma yver deg, og øydingi av dyri, som skræmde dei, for manneblod skuld og valdsverk mot jordi, mot byen og alle som bur der.
18  Kva gagnar eit utskore bilete, um no treskjeraren hev skore det? Eller eit støypt bilete, ein lærar i lygn, um no støyparen leit på det då han laga mållause avgudar?
19  Usæl den som segjer til stokken: Vakna! - til ein mållaus stein: Statt upp! Skulde den vera lærar? Han er då slegen med gull og sylv, og det finst ikkje ånd i han.
20  Men Herren er i sitt heilage tempel; ver still for hans åsyn, all jordi!
 
 
# Profeten Habakkuk 3
1  Ei bøn av profeten Habakuk etter Sjigjonot*.
2  Herre, eg hev høyrt tidendi um deg, eg er forfærd. Herre, ditt verk* - kveik det upp att fyrr mange år er lidne, ja, kunngjer det fyrr mange år er lidne! I din harm kom i hug å miskunna oss!
3  Gud kjem frå Teman, den Heilage frå Paran-fjellet. Sela. Hans herlegdom er utbreidd yver himmelen, og jordi er full av hans æra.
4  Det vert ein glans som av soli, geislar gjeng ut frå hans sida, og i dei er makti hans løynd.
5  Fyre han gjeng sott, og sykja fylgjer hans fotfar.
6  Når han stig fram, so ristest jordi; når han ser upp, lyt folki skjelva; dei eldgamle fjelli sprekk, og ævordoms-haugane sig i hop; han gjeng som han gjekk i fordoms tid.
7  Kusans tjeldbuer ser eg i sorg, tjeldi i Midianslandet skjelv.
8  Er du harm på elvane, Herre, logar din vreide mot dei? Harmast du på havet, sidan du fer fram på hestane dine, på sigervognene dine?
9  Berr og naken er bogen din - og dine eidar til ættene, ditt ord*! - Sela. Til elvar kløyver du jordi.
10  Fjelli ser deg og skjelv, elvar bryt seg fram; djupet let høyra sitt mål, det lyfter hendene mot høgdi.
11  Sol og måne gjeng inn i sitt hus for skinet frå dine farande piler, for glansen av ditt ljonande spjot.
12  I harm skrid du fram yver jordi, i vreide trakkar du folki ned.
13  Du dreg ut til frelsa for folket ditt, til frelsa for han som du salva; du krasar taket på huset åt den gudlause*, du gjer grunnen berr alt til halsen. Sela.
14  Med hans* eige spjot sting du gjenom hovudi på herflokkane hans, som stormar fram og vil spreida meg, som gleder seg som det galdt å eta ein arming upp i løynd.
15  Du fer yver havet med hestane dine, yver ein haug av veldige vatn.
16  Eg høyrde det*, og hjarta skalv, ved ljoden bivra lippone mine; beini morknar i meg, og eg skjelv der eg stend; for eg lyt tolug bia på trengsledagen, til han dreg upp som skal trengja folket.
17  For fiketreet blømer ikkje, og vintrei ber ikkje frukt, olje-avlen mislukkast, og markene ber ikkje mat; han* hev øydt sauene ut or kvii, og det finst ikkje fe i fjøsi.
18  Men eg vil frygda meg i Herren, eg vil gleda meg i Gud, min frelsar.
19  Herren, Israels Gud, er min styrke, han gjev meg føter som ei hind og let meg skrida yver mine haugar. Til songmeisteren, med min strengeleik.
 
 
# Profeten Sefanja 1
1  Dette er Herrens ord som kom til Sefanias, son åt Kusi, son åt Gedalja, son åt Amarja, son åt Esekias, i dei dagar då Josias Amonsson var konge i Juda.
2  Burt, ja burt vil eg taka alt frå jordi, segjer Herren.
3  Eg vil taka burt menneske og dyr, taka burt fuglane i lufti og fiskane i havet og støytesteinane i lag med dei gudlause, og eg vil rydja menneski ut av jordi, segjer Herren.
4  Eg vil retta ut handi mot Juda, og alle dei som bur i Jerusalem, og eg vil rydja ut frå denne staden alt som er att av Ba'al, namnet åt avgudsprestane i lag med prestane,
5  og dei som på taki bed til himmelheren, og dei som bed til Herren og sver han truskap, men samstundes sver ved kongen sin,*
6  og dei som hev vendt seg burt frå Herren, og dei som ikkje hev søkt Herren og ikkje spurt etter han.
7  Ver still for Herren, Israels Gud! For Herrens dag er nær; Herren hev laga til ei offerslakting, han hev vigt sine gjester.
8  Og på Herrens offerslaktings-dag vil eg heimsøkja hovdingane og kongssønene og alle som klæder seg i utanlands-klæde.
9  På den dagen vil eg heimsøkja alle dei som hoppar yver dørstokken, dei som fyller sin Herres hus med vald og svik.
10  På den dagen, segjer Herren, skal det høyrast skrik frå Fiskeporten, jammer frå Nybyen og stort brak frå høgdene.
11  Jamra, de som bur i Morteren*! For heile kana'anitar-folket** er gjort til inkjes, og alle dei som bar på mengder av sylv, er utrudde.
12  I den same tidi vil eg ransaka Jerusalem med lykter og lykt og heimsøkja dei som ligg i ro på sin berm og segjer i sitt hjarta: Herren gjer korkje godt eller vondt.
13  Eigedomen deira skal verta til herfang, og husi deira leggjast øyde. Hus skal dei byggja, men ikkje bu i dei, vinhagar skal dei planta, men ikkje drikka vin frå dei.
14  Nær er Herrens dag, den store. Han er nær og kjem med stor hast! Høyr! Det er Herrens dag! I redsla skrik då kjempa.
15  Ein vreide-dag er den dagen, ein dag med naud og trengsla, ein dag med øyding og øydeleggjing, ein dag med myrker og dimma, ein dag med skyer og skodd,
16  ein dag med lurljom og herrop mot dei faste byer og mot dei høge murtindar.
17  Då vil eg gjera folk so redde at dei gjeng der som blinde, for di dei hev synda mot Herren. Blodet deira skal verta burtslengt som mold, og kjøtet deira som møk.
18  Korkje sylvet eller gullet deira skal kunde berga dei på Herrens vreide-dag, når elden frå hans brennhug øyder all jordi; for han vil gjera ende, ja ein brå ende på alle dei som bur på jordi.
 
 
# Profeten Sefanja 2
1  Tenk etter og sansa deg, du folk som ikkje blygjest,
2  fyrr Guds rådgjerd føder - som agner fer dagen fram - fyrr Herrens brennande vreide kjem yver dykk, fyrr Herrens vreide-dag kjem yver dykk!
3  Søk Herren, alle de audmjuke i landet, som held lovi hans! Søk rettferd, søk audmykt! Kann henda vert de då livde på Herrens vreide-dag!
4  For Gasa skal verta folketomt, Askalon til ei audn; Asdod-folket skal jagast ut midt på ljose dagen og Ekron rykkjast upp med rot.
5  Usæle dei som bur i bygdene utmed havet, kretarfolket! Herrens ord kjem yver deg, Kana'an, du Filistar-land, eg vil leggja deg i øyde, so ingen skal bu i deg.
6  Og bygdene utmed havet skal liggja til hamnegang med gøymestader for hyrdingane og med sauegardar.
7  Og det skal verta ei bygd for dei som vert att av Judas hus; der skal dei hava beite, i Askalon-husi skal dei liggja um kvelden. For Herren deira Gud skal sjå til dei, og gjera deira fangetid.
8  Eg hev høyrt svivyrdingi frå Moab og spottordi frå Ammons-borni, då dei svivyrde mitt folk og briska seg mot landet deira.
9  Difor, so visst som eg lever, segjer Herren, allhers Gud, Israels Gud, skal det ganga Moab som Sodoma og Ammons-borni som Gomorra: Dei skal verta ei netlemark, saltgruva og øydemark til æveleg tid. Resten av folket mitt, skal plundra dei; dei som vert att av lyden min skal få dei til eiga.
10  Dette skal henda dei for deira storlæte, for di dei svivyrde og briska seg mot folket åt Herren, allhers Gud.
11  Skræmeleg skal Herren te' seg mot dei; for han skal øyda ut alle gudane på jordi, og alle heidningstrendene skal kasta seg ned for han, kvart folk på sin stad.
12  De og, etiopar, vert gjenomstungne av sverdet mitt.
13  Han retter ut handi mot nord og tyner Assur og gjer Ninive til ein audn, turr som ei øydemark.
14  Hjorder skal lægra seg der; alle slag villdyrflokkar, både pelikanar og bustyvel, skal natta på sulehovudi der; fuglelåt høyrast i vindaugo, grus ligg på dørstokken, for sederpanelet hev han rive.
15  Dette er den jublande byen, som budde so trygt og sa i sitt hjarta: Eg og ingen annan! Kor aud han er vorten, eit læger for villdyr! Kvar den som framum fer, blistrar og vinkar hædande med handi.
 
 
# Profeten Sefanja 3
1  Usæl han, den trassige og ureine, byen som er so full av vald!
2  Han høyrer ikkje på røysti åt nokon, tek ikkje tukt. På Herren lit han ikkje, til sin Gud held han seg ikkje nær.
3  Hovdingane der inne er burande løver, domarane er som ulvar um kvelden; dei leiver inkje til morgondagen.
4  Profetane hans er skrythalsar, trulause menner; prestane vanhelgar det heilage, gjer vald mot lovi.
5  Herren råder med rettferd der, han gjer ikkje urett. Kvar morgon let han sin dom koma fram i ljoset, det glepp ikkje. Men den urettferdige kjenner ikkje skam.
6  Eg hev øydt ut heidningfolk, deira murtindar vart nedbrotne. Eg gjorde gatone deira aude, so ingen ferdast på dei; byane deira vart herja, so det ikkje finst folk, ikkje bur nokon der.
7  Eg sa: Berre du* vil ottast meg, taka tukt, so skal bustaden din ikkje verta øydelagd, ikkje noko henda av det eg hev sett meg fyre imot deg. Men dei hev tvert um lagt vinn på å lata alle sine gjerningar vera illverk.
8  Difor, bia på meg, segjer Herren, på den dagen eg ris upp og vil taka herfang! For det er min dom at eg samlar heidningfolk og stemner saman kongerike, renner ut harmen min yver dei, all min brennande vreide; for elden av min brennhug skal øyda heile jordi.
9  For då vil eg gjeva folki nye, reine lippor, so dei alle kallar på Herrens namn og samlyndte tener han.
10  Frå landet burtanfor elvane i Etiopia skal dei føra mine tilbedarar, mitt spreidde folk, til meg til offergåva.
11  På den dagen tarv du ikkje meir skjemmast ved alle gjerningane som du synda imot meg med; for då vil eg rydja burt hjå deg dei som jublar so stolt i deg, og du skal ikkje meir gjera deg stor på mitt heilage fjell.
12  Men eg vil leiva i deg eit audmjukt og armt folk*, og dei skal lita på Herrens namn.
13  Israels leivning skal ikkje gjera urett; dei skal ikkje tala lygn, og det skal ikkje finnast svikfull tunga i deira munn; for dei skal beita og liggja i ro, utan at nokon skræmer dei.
14  Jubla, du Sions dotter! Lyft upp fagnadrop, Israel! Gled deg og frygda deg av alt ditt hjarta, Jerusalems dotter!
15  Herren hev vend straffedomane ifrå deg, rudt fienden or vegen. Herren, Israels konge, er hjå deg, du skal ikkje meir sjå noko vondt.
16  På den dagen skal det seigjast til Jerusalem: Ottast ikkje, Sion, lat ikkje hendene siga!
17  Herren din Gud er hjå deg, ei kjempa som kann frelsa. Han gleder seg yver deg med fagnad, han tegjer i sin kjærleik, han jublar i frygd yver deg.
18  Eg samlar dei som med sorg hev vore utestengde frå høgtidsstemnone - dei er frå deg, vanæra tyngjer på dei.
19  Sjå, i den tidi vil taka på trælkarane dine, og eg vil frelsa dei halte og sanka saman dei burtdrivne og gjera dei til æra og gjetord yver heile jordi, der dei fyrr var vanæra.
20  I den tidi let eg dykk koma heim att, i den tidi sankar eg dykk; for eg vil gjera dykk til gjetord og æra millom alle folk på jordi, når eg gjer ende på fangetidi dykkar for augo på dykk, segjer Herren.
 
 
# Profeten Haggai 1
1  I andre styringsåret åt kong Darius, fyrste dagen i sette månaden, kom Herrens ord ved profeten Haggai til Serubabel Sealtielsson, jarl yver Juda, og til Josva Jehosadaksson, øvstepresten, og det lydde so:
2  So segjer Herren, allhers Gud: Dette folket segjer: Det er ikkje endå tid til å koma, tid til å byggja Herrens hus.
3  So kom då Herrens ord ved profeten Haggai:
4  Er det då tid for dykk sjølve å bu i dykkar bordklædde hus, medan dette huset ligg i øyde?
5  Og no segjer Herren, allhers Gud, so: Akta på korleis det gjeng dykk!
6  De sår mykje, men fær lite i hus; de et, men vert ikkje mette; de drikk, men sløkkjer ikkje torsten; de klæder dykk, men ingen vert varm; leigetenaren fær si løn i ein botnelaus pung.
7  So segjer Herren, allhers Gud: Akta på korleis det gjeng dykk!
8  Far til fjells og henta timber og bygg upp templet, so eg kann hava hugnad i det og syna meg herleg, segjer Herren.
9  De vonar mykje og vinn lite, og når de ber det i hus, so blæs eg det burt. Kvifor? segjer Herren, allhers Gud. Jau, for mitt hus skuld, av di det ligg i øyde, medan de sjølve hev det annsamt kvar med sitt hus.
10  Difor hev himmelen meinka dykk dogg og jordi meinka dykk grøda.
11  Eg hev kalla turk yver land og fjell, yver korn og druvesaft og olje og alt som gror på marki, yver folk og fe og all dykkar arbeidsvinning.
12  Serubabel Sealtielsson og Josva Jehosadaksson, øvstepresten, og alt det som var att av folket, lydde på Herren sin Gud og ordi frå profeten Haggai, av di Herren deira Gud hadde sendt han; og folket bar age for Herren.
13  Og Haggai, Herrens sendebod, bar fram Herrens bod til folket: Eg er med dykk, segjer Herren.
14  Og Herren kveikte hugen hjå Serubabel Sealtielsson, jarlen yver Juda, og hjå Josva Jehosadaksson, øvstepresten, og hjå alle dei som var att av folket, so dei la i veg og arbeidde på huset åt Herren deira Gud, allhers Gud;
15  det var den fire og tjugande dagen i sette månaden i andre styringsåret åt kong Darius.
 
 
# Profeten Haggai 2
1  Den ein og tjugande dagen i sjuande månaden kom Herrens ord ved profeten Haggai, og det lydde so:
2  Tala til Serubabel Sealtielsson, jarlen i Juda, og til Josva Jehosadaksson, øvstepresten, og til det som er att av folket:
3  Finst det endå nokon attlevande millom dykk som hev set dette huset i sin fyrre herlegdom? Og kva tykkjer de um det no? Er det ikkje for augo dykkar som inkjevetta?
4  Men ver hugheil no, Serubabel, segjer Herren, ver hugheil, Josva Jehosadaksson, du øvsteprest, ver hugheilt, alt folket i landet, segjer Herren, og arbeid! For eg er med dykk, segjer Herren, allhers Gud.
5  Den pakti eg gjorde med dykk då de for ut or Egyptar-land, skal standa ved lag, og min Ande skal bu millom dykk. Ver ikkje redde!
6  For so segjer Herren, allhers Gud: Endå ein gong, um eit lite bel, skal eg skaka himmel og jord og hav og land.
7  Eg skal skaka alle folki og, so dei dyraste eignelutene frå alle folki skal koma hit, og eg skal fylla dette huset med herlegdom, segjer Herren, allhers Gud.
8  Sylvet er mitt, og gullet er mitt, segjer Herren, allhers Gud.
9  Dette siste huset skal verta herlegare enn det fyrre, segjer Herren, allhers Gud; og på denne staden vil eg gjeva fred, segjer Herren, allhers Gud.
10  Den fire og tjugande dagen i niande månaden i andre styringsåret åt kong Darius kom Herrens ord ved profeten Haggai, og det lydde so:
11  So segjer Herren, allhers Gud: Spør kva prestane lærer um dette:
12  Um ein mann ber heilagt kjøt i klædesnippen og so med snippen kjem nær noko brød eller kokemat eller vin eller olje eller anna etande, vert då det heilagt? Prestane svara nei.
13  So spurde Haggai: Men um ein hev vorte urein av eit lik og so kjem nær noko av dette, vert det då ureint? Prestane svara ja.
14  Då tok Haggai til ords og sa: Soleis er det med denne lyden, og soleis er det med dette folket i mine augo, segjer Herren, og like eins med alt det deira hender gjer; og det dei ofrar der,* det er ureint.
15  Gjev no gaum på tidi frå i dag og attende, fyrr de tok til og la stein på stein i Herrens tempel!
16  Når einkvan i den tidi kom til ein dunge med kornband som han tenkte skulde gjeva tjuge mål, so fann han berre ti; når einkvan kom til vinpersa og vilde ausa upp femti spann, so fekk han ikkje meir enn tjuge.
17  Eg søkte dykk med moldaks og rust og haglver yver alt dykkar arbeid, og endå vende de ikkje um til meg, segjer Herren.
18  Men gjev gaum no på tidi frå i dag og attende, frå fire og tjugande dagen i niande månaden alt til den dagen då Herrens tempel vart tufta! Gjev gaum!
19  Finst det enno att noko sæde i kornburet? Endå hev korkje vintreet eller fiketreet eller granatapalen eller oljetreet bore noko! Men frå i dag skal eg velsigna.
20  Andre gongen kom Herrens ord åt Haggai den fire og tjugande dagen i månaden, og det lydde so:
21  Seg til Serubabel, jarlen yver Juda: Eg skal skaka himmel og jord;
22  eg skal velta i koll kongsstolane og tyna veldet åt dei heidne kongeriki; eg skal velta stridsvognene og dei som stend på dei, og hestane skal stupa, og ridarene med; den eine skal falla for sverdet åt hin.
23  Den dagen, segjer Herren, allhers Gud, tek eg deg, Serubabel Sealtielsson, du min tenar, og gjer deg til ein seglring; for deg hev eg valt ut, segjer Herren, allhers Gud.
 
 
# Profeten Sakarja 1
1  I den åttande månaden i andre styringsåret åt Darius kom Herrens ord til profeten Sakarias, son åt Berekias, son åt Iddo, og det lydde so:
2  Ofseleg harm var Herren på federne dykkar.
3  Seg difor no til dei: So segjer Herren, allhers Gud: Vend um til meg, segjer Herren, allhers Gud, so skal eg venda um til dykk, segjer Herren, allhers Gud.
4  Ver ikkje like federne dykkar, som dei fyrre profetane varsla med sovorne ord: So segjer Herren, allhers Gud: Vend då um frå dei vonde vegane dykkar og dei vonde gjerningane dykkar! Men dei høyrde ikkje og vyrde meg ikkje, segjer Herren.
5  Federne dykkar, kvar er dei? Og profetane, kann dei leva til æveleg tid?
6  Men mine ord og mine rådgjerder, som eg baud profetane, tenarane mine, å forkynna, råka dei ikkje federne dykkar, so dei venda um og sa: Som Herren, allhers Gud, hadde sett seg fyre å gjera med oss etter våre vegar og våre gjerningar, so hev han gjort med oss?
7  Den fire og tjugande dagen i ellevte månaden - det er månaden sebat - i andre styringsåret åt Darius, kom Herrens ord til profeten Sakarias, son åt Berekias, son åt Iddo, og det lydde so:
8  Ei syn hadde eg um natti: Eg såg ein mann som reid på ein raud hest; han stod still millom myrtetrei i dalbotnen, og attanfor han stod raude, blakke og kvite hestar.
9  Då spurde eg: Kva er dette, herre? Og engelen som tala med meg, svara: Eg skal syna deg kva dette er.
10  Mannen millom myrtetrei tok då til ords og sa: Dette er dei som Herren hev sendt ut til å fara ikring på jordi.
11  Og dei svara Herrens engel, som stod millom myrtetrei: Me hev fare ikring på jordi, og me hev set at heile jordi kviler i fred og ro.
12  Då tok Herrens engel til ords og sa: Herre, allhers Gud! Kor lenge skal det drygja fyrr du gjer miskunn mot Jerusalem og byane i Juda, som du hev harmast på no i sytti år?
13  Herren svara då engelen som tala med meg, med gode og trøystande ord.
14  Og engelen som tala med meg, sa til meg: Dette skal du forkynna: So segjer Herren, allhers Gud: Eg er brennande ihuga for Jerusalem og Sion,
15  og ovleg vreid er eg på dei sjølvtrygge heidning-folki; for eg var berre litegrand vreid, men dei auka ulukka.
16  Difor segjer Herren so: Eg vender meg atter til Jerusalem med miskunn. Huset mitt skal verta bygt der, segjer Herren, allhers Gud, og mælesnor skal verta spana ut yver Jerusalem.
17  Framleides skal du forkynna: So segjer Herren, allhers Gud: Endå ein gong skal byane mine fløyma yver av det som godt er, endå skal Herren trøysta Sion, endå ein gong velja ut Jerusalem.
 
 
# Profeten Sakarja 2
1  So lyfte eg augo mine og fekk sjå fire horn.
2  Då spurde eg engelen som tala med meg: Kva er dette? Og han sa til meg: Dette er dei horni som hev spreidt Juda, Israel og Jerusalem.
3  So let Herren meg sjå fire smedar,
4  og eg spurde: Kva skal desse gjera? Han svara: Horni hev spreidt Juda, so at ingen torde lyfta hovudet; no er desse komne og skal skræma dei og slå av horni på dei heidning-folki som lyfte horn mot Juda-landet til å spreida det.
5  Og eg lyfte augo mine og fekk sjå ein mann med ei mælesnor i handi.
6  Då spurde eg: Kvar skal du av? Han svara: Eg skal av og mæla Jerusalem og sjå kor breidt og kor langt det skal vera.
7  Då kom han fram den engelen som tala med meg, og ein annan engel kom imot han.
8  Og han sa til han: Spring og seg til den unge mannen der: Fritt og ope skal Jerusalem liggja; slik ei mengd med folk og fe skal finnast der.
9  Men eg skal sjølv vera ein eldmur rundt ikring, segjer Herren, og eg skal syna meg herleg der inne.
10  Høyr! Høyr! Skunda dykk burt frå Norder-landet, segjer Herren; for eg hev spreidt dykk for alle heimsens fire vindar, segjer Herren.
11  Høyr! Sion, berga deg undan, du som bur hjå Babels dotter!
12  For so segjer Herren, allhers Gud: For si æra skuld hev Herren sendt meg til heidning-folki som plundra dykk; for den som rører dykk, rører ved augnesteinen hans;
13  for sjå, eg lyfter handi mi mot dei, og dei skal verta til herfang for dei som no er trælane deira; og de skal få sanna at Herren, allhers Gud, hev sendt meg.
14  Ropa høgt av frygd og gleda, du Sions dotter! For sjå, eg kjem og vil bu hjå deg, segjer Herren.
15  Og mange heidning-folk skal gjeva seg til Herren på den dagen og verta mitt folk; ja, eg vil bu hjå deg, og du skal få sanna at Herren, allhers Gud, hev sendt meg til deg.
16  Og til sin eigedom og arvlut skal Herren taka Juda i det heilage landet og endå ein gong velja ut Jerusalem.
17  Ver stilt, alt kjøt, for Herren! For han hev rise upp og gjenge ut or sin heilage bustad.
 
 
# Profeten Sakarja 3
1  So let han meg sjå Josva, øvstepresten. Han stod framfor Herrens engel, og ved høgre sida hans stod Satan og vilde klaga han.
2  Men Herren sa til Satan: Herren refse deg, Satan! Herren refse deg, han som hev valt ut Jerusalem! Er ikkje denne mannen her ein brand som er berga ut or elden?
3  Men Josva var klædd i skitne klæde der han stod framfor engelen.
4  Då tok engelen til ords og sa til dei som stod framfor han: Tak av han dei skitne klædi! Og til han sjølv sa han: Sjå, eg tek burt syndeskuldi di og klæder deg i høgtidsbunad!
5  Då sa eg: Set ei rein huva på hovudet hans! Og dei sette den reine huva på hovudet hans og hadde på han andre klæde medan Herrens engel stod der.
6  Då vitna Herrens engel for Josva og sa:
7  So segjer Herren, allhers Gud: Dersom du gjeng på mine vegar og held mine bod, so skal du og få styra mitt hus og vakta mine fyregardar, og eg skal gjeva deg førarar millom desse som her stend*.
8  Høyr no, Josva, du øvsteprest! Du og venene dine, som sit her framfyre deg, de er varselsmenner*. For sjå, eg vil lata min tenar Renning** koma;
9  for sjå, den steinen som eg hev lagt framfor Josva - på denne eine steinen vaker sju augo*! Sjå, eg ritar på han innskrifti som høyrer til, segjer Herren, allhers Gud, og eg tek burt syndeskuldi åt dette landet på ein einaste dag.
10  På den dagen, segjer Herren, allhers Gud, skal de beda kvarandre til gjestebod under vintreet og fiketreet.
 
 
# Profeten Sakarja 4
1  Sidan kom engelen som tala med meg, og vekte meg att liksom når ein mann vert vekt or svevnen,
2  og han sa til meg: Kva ser du? Eg svara: Eg ser ein ljosestake som er heilt av gull, med oljeskåli si på toppen og sine sju lampor, og med sju røyrer for kvar lampa som er på han,
3  og tvo oljetre stend attved, eitt på høgre sida av oljeskåli og eitt på vinstre sida.
4  Og eg tok til ords og spurde engelen som tala med meg: Kva skal desse ting tyda, herre?
5  Engelen som tala med meg, svara: Skynar du ikkje kva dette tyder? Eg svara: Nei, herre!
6  Då tok han til ords og sa til meg: Dette er Herrens ord til Serubabel: Ikkje med makt og ikkje med kraft, men med min Ande, segjer Herren, allhers Gud.
7  Kven er du, du store fjell som ris framfor Serubabel? Jamna deg ut til ei sletta! Han skal føra fram toppsteinen* medan dei ropar: Nåde, nåde vere med han!
8  Og Herrens ord kom til meg, og det lydde so:
9  Serubabels hender hev tufta dette huset, og hans hender skal fullenda det; og du skal få sanna at Herren, allhers Gud, hev sendt meg til dykk.
10  For kven vil vanvyrda dagen som tok til i det små? Med gleda ser dei sju augo* blyloddet i Serubabels hand, desse Herrens augo som fer ikring heile jordi.
11  Då tok eg til ords og sa til han: Kva skal dei tyda desse tvo oljetrei på høgre og vinstre sida av ljosestaken?
12  Og eg tok til ords andre gongen og spurde han: Kva skal dei tyda dei tvo oljegreinene tett attved dei tvo gullrøyrene som det renn gull* ned ifrå?
13  Då sa han til meg: Kva? Veit du ikkje kva desse skal tyda? Eg svara: Nei, herre!
14  Då sa han: Det er dei tvo som er salva med olje* og stend hjå herren yver all jordi.
 
 
# Profeten Sakarja 5
1  Sidan lyfte eg atter augo mine og fekk sjå ein fjukande bokrull,
2  og han sa til meg: Kva ser du? Eg svara: Eg ser ein fjukande bokrull, som er tjuge alner lang og ti alner breid.
3  Då sa han til meg: Dette er forbanningi som gjeng ut yver heile landet; for i samhøve med det som stend skrive på den eine sida, skal kvar den som stel, verta reinska burt her ifrå, og i samhøve med det som stend på den andre sida, skal kvar den som sver, verta reinska burt her ifrå.
4  Eg hev sendt henne* ut, segjer Herren, allhers Gud, og ho skal ganga inn i huset til tjuven og inn i huset til den som gjer rang eid ved mitt namn, og ho skal setja seg fast der i huset og øyda det, både tre og stein.
5  Sidan kom han fram den engelen som tala med meg, og sa til meg: Lyft upp augo dine og sjå kva det er som kjem fram der!
6  Eg spurde: Kva er det? Han svara: Det er ein efa som kjem fram. Og han sa: Soleis skal det sjå ut med dei* i heile landet.
7  Då vart eit blylok lyft upp, og det tedde seg ei kvinna som sat i efaen.
8  Då sa han: Dette er gudløysa. Og so tok han og slengde henne ned i efaen og slo blyloket yver opningi.
9  Då eg sidan lyfte augo mine, fekk eg sjå tvo kvinnor som kom fram, og vinden fyllte vengene deira - for dei hadde venger som storkevenger - og dei tok og lyfte efaen upp, so han sveiv millom himmel og jord.
10  Då spurde eg engelen som tala med meg: Kvar skal dei av med efaen?
11  Han svara: Dei skal til Sinear-landet og byggja eit hus åt henne der, og når det er ferdigt, skal ho setjast ned der på sin stad.
 
 
# Profeten Sakarja 6
1  Då eg atter lyfte augo mine, fekk eg sjå fire vogner som kom fram millom tvo fjell, og fjelli var av kopar.
2  For den fyrste vogni var det raude hestar, for den andre vogni svarte hestar,
3  for den tridje vogni kvite hestar, og for den fjorde vogni var det flekkute, sterke hestar.
4  Då tok eg til ords og sa til engelen som tala med meg: Kva skal dette tyda, Herre?
5  Engelen svara: Det er dei fire himmelvindane. Dei hev vore kalla inn for herren yver all jordi og fer no av stad att.
6  Vogni med dei svarte hestane for ut mot Norder-landet, dei kvite fylgde etter dei, og dei flekkute for ut mot Sud-landet.
7  Men då dei sterkaste* skulde fara ut, var dei fysne etter å få fara ikring på jordi**, og han sa: Gakk, far ikring på jordi! Og dei for ikring på jordi.
8  So ropa han høgt på meg og sa til meg: Sjå, dei som fer ut imot Norder-landet, dei svalar min harm på Norder-landet.
9  Og Herrens ord kom til meg, og det lydde so:
10  Tak imot gåvone frå dei landlyste, frå Heldai, Tobia og Jedaja - gakk sjølv på denne dagen inn i huset åt Josias Sefaniasson - for dit er dei komne frå Babel -
11  og tak imot sylv og gull av dei og få gjort krunor og set dei på hovudet åt Josva Jehosadaksson, øvstepresten!
12  Og seg til han: So segjer Herren, allhers Gud: Sjå, det skal koma ein mann som heiter Renning*. Frå roti si skal han renna upp, og han skal byggja Herrens tempel.
13  Ja, han skal byggja Herrens tempel, og han skal vinna herlegdom* og sitja og styra på kongsstolen sin, og han skal vera prest der han sit på kongsstolen sin, og freds samråd skal det vera millom dei båe.
14  Men krunone skal vera i Herrens tempel til minne um Helem, Tobia og Jedaja og Hen Sefaniasson.
15  Og langt burtanfrå skal dei koma og byggja på Herrens tempel, og de skal få sanna at Herren, allhers Gud, hev sendt meg til dykk. Og dette skal henda dersom de høyrer på røysti åt Herren dykkar Gud.
 
 
# Profeten Sakarja 7
1  I det fjorde styringsåret åt kong Darius kom Herrens ord til Sakarias, på den fjorde dagen i niande månaden, i månaden kislev.
2  For Betel hadde sendt Sareser og Regem-Melek og mennene hans av stad til å blidka Herren
3  og spyrja prestane i huset åt Herren, allhers Gud, og profetane: Skal me gråta og fasta i den femte månaden, som me hev gjort no i mange, mange år?
4  Då kom ordet frå Herren, allhers Gud, til meg, og det lydde so:
5  Seg til alt folket i landet og til prestane: Når de no i sytti år* hev halde faste- og gråtedagar i femte** og sjuande*** månaden, er det då for mi skuld de hev fasta?
6  Og når de et og drikk, er det då ikkje de sjølve som et og drikk?
7  Minnest de ikkje dei ordi Herren kunngjorde gjenom dei fyrre profetane, då folk budde i fred og tryggleik i Jerusalem og i byane rundt ikring, og i sudlandet og låglandet like eins?
8  Og Herrens ord kom til Sakarias, og det lydde so:
9  Soleis tala Herren, allhers Gud: Seg rettvise domar og ver kjærlege og miskunnsame, mot kvarandre!
10  Enkjor og farlause, framandfolk og armingar må de ikkje vera harde med, og ikkje tenkja ut vondt mot kvarandre i hjarta dykkar!
11  Men dei vilde ikkje høyra, men sette ein stiv nakke imot; dei gjorde øyro sine dauve, so dei skulde sleppa å høyra,
12  ja, hjarto sine gjorde dei harde som demant, so dei skulde sleppa å høyra lovi og dei ordi som Herren, allhers Gud, sende ved sin Ande gjenom dei fyrre profetane. Difor kom det ein stor vreide frå Herren, allhers Gud.
13  Og av di dei ikkje vilde høyra når han ropa, so sa no Herren, allhers Gud: Eg vil ikkje høyra når dei ropar,
14  men eg skal føykja dei burt millom alle heidning-folki, som dei ikkje kjenner, og landet skal liggja audt etter dei, so ingen fer att og fram der. Soleis gjorde dei det herlege landet til ei audn.
 
 
# Profeten Sakarja 8
1  Og Herren, allhers Gud, sende ordet sitt, og det lydde so:
2  So segjer Herren, allhers Gud: Eg er ovleg ihuga for Sion, ja, med brennande harm er eg ihuga for det.
3  So segjer Herren: Eg vender attende til Sion og vil bu i Jerusalem, og Jerusalem skal heita "Truskapsbyen" og fjellet åt Herren, allhers Gud, "Heilagfjellet".
4  So segjer Herren, allhers Gud: Endå ein gong skal gamle menner og kvinnor sitja på torgi i Jerusalem, alle med stav i hand for deira alderdom skuld,
5  og torgi i byen skal vera fulle av gutar og gjentor som leikar seg der på torgi.
6  So segjer Herren, allhers Gud: Um dette kjem til å synast umogeleg for leivningen av dette folket i dei dagane, skulde det då og synast umogeleg for meg? segjer Herren, allhers Gud.
7  So segjer Herren, allhers Gud: Sjå, eg skal frelsa folket mitt frå dei der soli renn, og frå dei landi der ho glader,
8  og føra dei heim, og dei skal bu i Jerusalem og vera mitt folk, og eg skal vera deira Gud i sanning og rettferd.
9  So segjer Herren, allhers Gud: Lat dykkar hender vera sterke, de som i denne tidi høyrer desse ordi av dei same profetane som tala på den dagen då grunnsteinen vart lagd til huset åt Herren, allhers Gud, templet som skulde byggjast upp!
10  For fyre den tidi hadde korkje folk eller fe løn for strevet sitt, og korkje den som gjekk ut eller den som gjekk inn, var trygg for fienden; for eg slepte alle menneske laus på kvarandre.
11  Men no vil eg ikkje vera som i dei framfarne tider mot dei som er att av dette folket, segjer Herren, allhers Gud.
12  Nei, trygt skal sædet vera: Vintreet skal gjeva si frukt og jordi si grøda, himmelen skal gjeva si dogg, og eg skal lata dei som er att av dette folket, få alt dette til eiga.
13  Då skal det henda: liksom de hev vore ei forbanning millom folki, både Judas hus og Israels hus, so vil eg no frelsa dykk, og de skal verta ei velsigning. Ottast ikkje! Lat dykkar hender vera sterke!
14  For so segjer Herren, allhers Gud: Liksom eg sette meg fyre å gjera dykk vondt då federne dykkar gjorde meg harm, og eg ikkje angra på det, segjer Herren, allhers Gud,
15  soleis hev eg no i desse dagane sett meg fyre å gjera vel imot Jerusalem og Judas hus. Ottast ikkje!
16  Dette er det de skal gjera: Tala sanning med kvarandre! Seg rettferdige domar på tinget, og domar som skaper fred!
17  Tenk ikkje ut vondt mot kvarandre i hjarta dykkar, og hav ikkje hug til rang eid! For alt slikt hatar eg, segjer Herren.
18  Og ordet frå Herren, allhers Gud, kom til meg, og det lydde so:
19  So segjer Herren: Fasta i den fjorde*, femte**, sjuande** og tiande*** månaden skal verta Judas hus til frygd og gleda og gilde høgtider. Men elska sanning og fred!
20  So segjer Herren, allhers Gud: Endå ein gong skal det verta so at heile folkeslag skal koma, ja, folk frå mange byar,
21  og folket i den eine byen skal fara til den andre og segja: Kom, lat oss ganga av stad og blidka Herren og søkja han, Herren, allhers Gud! Eg vil ganga, eg og.
22  Og då skal det koma mange folkeslag og mannsterke heidning-folk og søkja Herren, allhers Gud, i Jerusalem og blidka Herren.
23  So segjer Herren, allhers Gud: I dei dagane skal det henda at ti mann av alle dei tungemål som vert tala millom heidning-folki, tek fat i kjolesnippen åt ein jødisk mann og segjer: Me vil ganga med dykk; for me hev høyrt at Gud er med dykk.
 
 
# Profeten Sakarja 9
1  Denne framsegni er Herrens ord mot Hadraks land*; i Damaskus og skal det slå seg ned - for Herren hev auga med manneætti og med alle Israels ætter -
2  like eins i Hamat, som ligg attved, og i Tyrus og Sidon med, for di dei er so kloke der.
3  Tyrus bygde seg ei borg, dunga i hop sylv som mold og fint gull som gateskarn.
4  Sjå, Herren skal lata framande taka henne, kasta ringmuren hennar i havet, og ho sjølv skal verta til føda for elden.
5  Askalon ser det og ottast, og Gasa, som vrid seg i stor redsla, like eins Ekron, av di hennar von* hev vorte til skammar; Gasa skal missa kongen sin, og Askalon skal verta folketom.
6  Asdod skal hysa berre framandt herk, og eg vil rydja ut byrgskapen åt filistarane,
7  eg vil taka offerblodet* ut or munnen deira og det avstyggelege offerkjøtet burt frå tennene deira; og då skal det av dei og verta att ein leivning for vår Gud, og dei skal vera liksom ættehovdingar i Juda, og Ekron skal vera som ein jebusit**.
8  Og eg skal lægra meg og verja huset mitt mot herar som kjem og gjeng, og ikkje meir skal nokon valdsherre velta seg inn yver dei; for no ser eg med eigne augo korleis det er.
9  Gled deg storleg, du Sions dotter! Ropa av frygd, du Jerusalems dotter! Sjå, kongen din kjem til deg; rettferdig er han og full av frelsa*, fatig kjem han ridande på eit asen, på ein ung asenfole.
10  Eg vil rydja burt stridsvognene i Efra'im og hestane i Jerusalem, og alle stridsbogar skal rydjast burt; han skal tala fred til heidningane, og hans herrevelde skal nå frå hav til hav og frå elvi til verdsens endar.
11  For ditt paktblod skuld vil eg og fria dine fangar ut or brunnen der det ikkje finst vatn.
12  Vend attende til den faste borgi, de fangar som hev von! Ogso i dag gjer eg kunnigt: Eg skal gjeva dykk tvifelt att.
13  For eg spenner Juda som ein boge og legg Efra'im på bogen, og dine søner, Sion, eggjar eg mot dine søner, Javan*, og eg gjer deg lik med sverdet åt ei kjempa.
14  Ja, Herren skal syna seg yver dei, og pili hans fer ut som ein elding; Herren, Israels Gud, skal blåsa i luren og fara fram i sunnanstormane.
15  Herren, allhers Gud, skal verna dei, og dei skal gløypa fiendane sine og trakka på dei som på slyngjesteinar*; dei skal drikka blodet deira og ståka som av vin og verta fulle av blodet som offerskåli, som altarhyrno**.
16  Ja, Herren deira Gud skal frelsa dei på den dagen, han skal frelsa sitt folk som ei hjord; for dei er som glimesteinar i ei kruna og strålar yver landet hans*.
17  Å, kor gildt og kor fagert det er! Kornet gjev ungguten merg i bein, og druvesafti fostrar upp fagre møyar.
 
 
# Profeten Sakarja 10
1  Herren må de beda um regn i tidi for vårregnet! Herren er det som skaper torever, og han sender fossande flod-skurer, so kvar mann fær grøda på si mark.
2  For husgudane* tala usant, og spåmennene såg falske syner. Tome draumar kom dei med, og trøysti dei gav, var inkje verd. Difor laut folket reika ikring som ein saueflokk og lida vondt, av di der ikkje var nokon hyrding.
3  Mot hyrdingane* er harmen min kveikt, og bukkane* vil eg heimsøkja; for Herren, allhers Gud, ser til si hjord, Judas hus, og gjer henne til stashesten sin i striden.
4  Frå det* skal hyrnesteinane koma, frå det naglane**, frå det stridsbogane - frå det skal kvar einaste styresmann koma.
5  Og dei skal vera lik kjempor som trakkar fiendane sine ned i striden nett som gateskarn; ja, strida skal dei, for Herren er med dei, og dei som rid på hestar, skal verta til skammar.
6  Eg vil gjera Judas hus sterkt, og Josefs hus skal eg frelsa; ja, eg fører dei atter heim; for eg vil miskunna dei, og dei skal vera liksom eg aldri hadde støytt dei burt. For eg er Herren deira Gud og skal bønhøyra dei.
7  Efra'ims menner skal vera lik kjempor, og hjarto deira skal gleda seg liksom av vin; borni deira skal sjå det med fagnad, deira hjarto skal frygda seg i Herren.
8  Eg vil blistra på dei og samla dei, for eg hev løyst dei ut; og dei skal verta likso mangmente som dei fordom var.
9  Eg vil så dei ut millom folki, men i landi langt burte skal dei minnast meg; og dei skal leva med borni sine og koma heim att.
10  Eg vil føra dei heim att frå Egyptar-land, og frå Assur skal eg samla dei; til Gilead-landet og til Libanon fører eg dei, og der skal det skorta på rom åt dei.
11  Han* skal draga fram gjenom havet, igjenom fårar, og slå ned bylgjone i havet, og alle djupi i Nilen skal turkast ut; Assurs byrgskap skal støytast ned, og kongsstaven skal vika frå Egyptar-land.
12  Men dei skal eg gjera sterke i Herren, og i hans namn skal dei ferdast, segjer Herren.
 
 
# Profeten Sakarja 11
1  Lat upp portane dine, Libanon, so elden kann øyda sedertrei dine!
2  Jamra deg, du cypress, for sederen er fallen, dei herlege trei avøydde! Jamra dykk, de Basan-eiker, for tjukkaste skogen er felt!
3  Høyr kor hyrdingane jamrar for di deira herlegdom* er lagd i øyde! Høyr kor dei unge løvone burar for di Jordans prydnad** er herja!
4  So sa Herren min Gud: Røkta slaktesauene!
5  Dei som kjøper dei, slaktar dei utan å bøta for det, og dei som sel dei, segjer: Lova vere Herren! eg vert då rik! Og hyrdingane deira sparer dei ikkje.
6  For no vil eg ikkje meir spara folket i landet, segjer Herren; men eg vil lata menneski falla i hendene på kvarandre og i hendene på kongen sin, og dei skal øyda landet, og eg vil ikkje berga nokon or deira vald.
7  So tok eg til å røkta slaktesauene, jamvel dei ringaste av sauene; og eg tok meg tvo stavar, den eine kalla eg "hugnad", og den andre kalla eg "band"*. Eg gjætte då sauene,
8  og eg gjorde dei tri hyrdingane til inkjes på ein månad. Eg vart leid av dei, og dei lika ikkje meg heller,
9  og so sa eg: Eg vil ikkje lenger vera hyrdingen dykkar. Lat dei døy som vil døy, og lat det øydast som vil øydast, og dei som vert att, fær eta kvarandre upp!
10  So tok eg staven min "hugnad" og braut han sund til å løysa upp pakti som eg hadde gjort med alle folki.
11  Og ho vart gjord til inkjes same dagen; og då fekk dei sanna dei arme sauene som ansa på meg, at det var Herrens ord.
12  Sidan sa eg til dei: Um de so synest, so gjev meg løni mi, og synest de ikkje det er verdt, so lat det vera! Då vog dei upp tretti sylvpeningar til løn åt meg.
13  Då sa Herren til meg: Sleng han burt til krusmakaren, den herlege prisen som dei hev verdsett meg til! Og eg tok dei tretti sylvpeningane og kasta dei inn i Herrens hus, burt til krusmakaren.
14  So braut eg sund den andre staven min, "band", til å løysa upp brorskapen millom Juda og Israel.
15  Og Herren sa til meg: Tak deg no atter ein stav - staven åt ein skarvehyrding!
16  For sjå, eg let ein hyrding standa fram i landet, ein som ikkje bryr seg um dei sauene som er ved og skal forkomast, ikkje leitar etter dei burtkomne, ikkje heilar dei brotne og ikkje syter for dei friske; men kjøtet av dei feite et han, og klauvene deira bryt han sund.
17  Usæl skarvehyrdingen, som svik sauene! Sverd yver armen hans og yver høgre auga hans! Armen hans skal visna burt og høgre auga hans verta blindt.
 
 
# Profeten Sakarja 12
1  Denne framsegni er Herrens ord um Israel. So segjer Herren, som spana ut himmelen og grunnfeste jordi og skapte ånd i mannebarmen:
2  Sjå, eg gjer Jerusalem til ei tumleskål* for alle folki rundt ikring; jamvel yver Juda skal det koma når Jerusalem vert kringsett.
3  På den dagen skal eg gjera Jerusalem til ein lyftestein for alle folki; alle som lyfter på han, skal riva seg sund. Ja, alle heidning-folk på jordi skal flokka seg imot det.
4  På den dagen, segjer Herren, skal eg slå alle hestane med villska og hestfolki med vitløysa; men yver Judas hus skal eg vaka, og alle hestane åt folki slær eg med blindskap.
5  Då skal ættehovdingane i Juda segja med seg sjølve: Vår styrke er dei som bur i Jerusalem, ved Herren, allhers Gud, deira Gud.
6  På den dagen skal eg lata ættehovdingane i Juda verta liksom ei glodpanna i ein vedhaug og ein brennande kyndel midt i ein halmdunge, og dei skal brenna upp alle folki rundt ikring, både til høgre og til vinstre; men Jerusalems-folket skal framleides bu trygt på sin stad, i Jerusalem.
7  Og fyrst skal Herren frelsa tjeldi åt Juda, so ikkje Davids hus og Jerusalems-buane skal få større heider enn Juda.
8  På den dagen skal Herren verna Jerusalems-buane, og den veikaste stakkaren millom dei skal på den dagen vera som David, og Davids hus som Gud, som Herrens engel framfyre dei*.
9  Og på den dagen skal eg trå etter å tyna alle heidning-folki som fer imot Jerusalem.
10  Men yver Davids hus og yver Jerusalems-buane skal eg renna ut nåde-anden og bøne-anden, so dei ser upp til meg som dei hev gjenomstunge; og dei skal syrgja på han som ein syrgjer på den einborne sonen, og øya og gråta som ein øyar yver fyrstefødde sonen.
11  På den dagen skal sorgi verta stor i Jerusalem, liksom sorgi yver ulukka i Hadadrimmon i Megiddondalen*.
12  Og landet skal syrgja, kvar ættgrein for seg: ættgreini frå Davids hus for seg og deira kvinnor for seg, ættgreini frå Natans hus* for seg og deira kvinnor for seg,
13  ættgreini frå Levis hus for seg og deira kvinnor for seg, Sime'is ættgrein for seg og deira kvinnor for seg;
14  like eins alle dei andre ættgreinene for seg og kvinnone deira for seg.
 
 
# Profeten Sakarja 13
1  På den dagen skal det vera ei opi kjelda for Davids hus og for Jerusalems - buane til å tvætta av synd og ureinskap.
2  Og på den dagen, segjer Herren, allhers Gud, skal eg rydja ut namni på avgudane or landet, so ingen meir skal minnast dei; ja, ogso profetane og den ureine åndi skal eg få ut or landet.
3  Og um nokon heretter gjev seg til å spå, so skal far hans og mor hans, hans eigne foreldre, segja til han: Du kann ikkje få leva, for du hev tala lygn i Herrens namn. Og far hans og mor hans, hans eigne foreldre, skal stinga han ned medan han spår.
4  På den dagen skal alle profetane skjemmast ved synene sine når dei vil spå, og dei skal ikkje klæda på seg ein hårkyrtel for å ljuga.
5  Men kvar og ein av dei skal segja: Eg er ikkje nokon profet; jorddyrkar er eg, for det var ein mann som kjøpte meg til træl då eg var berre ungguten.
6  Og um ein spør han: Kva er det for sår du hev i hendene dine? so kjem han til å svara: Dei hev eg fenge i huset hjå elskarane* mine.
7  Vakna upp, du sverd, mot hyrdingen min, mot den mannen som stend meg so nær! segjer Herren, allhers Gud. Slå hyrdingen, og sauene skal spreidast, og eg vil atter hava umsut for dei små*!
8  Og i heile landet, segjer Herren, skal tvo tridjepartar øydast og andast; berre ein tridjepart skal leivast der.
9  Og denne tridjeparten let eg ganga gjenom elden og skirer han, som ein skirer sylv, og prøver han, som ein prøver gull. Dei skal kalla på mitt namn, og eg skal bønhøyra dei; eg skal segja: Dette er mitt folk, og dei skal svara: Herren er min Gud.
 
 
# Profeten Sakarja 14
1  Sjå, det kjem ein Herrens dag, då det herfanget dei hev teke frå deg, skal skiftast ut inne i deg;
2  for eg vil samla alle heidning-folki til strid imot Jerusalem, og byen skal verta herteken, husi skal verta herja, og kvinnone skal verta valdtekne. Og halve byen skal førast burt i utlægd; men leivningen av folket skal ikkje rydjast ut or byen.
3  For Herren skal fara ut og strida mot desse heidning-folki, som han stridde fyrr på slagdagen.
4  På den dagen skal han standa med føtene på Oljeberget, som ligg beint imot Jerusalem på austsida, og Oljeberget skal klovna midt i tvo frå aust til vest, so det vert ein ovleg stor dal, av di eine helvti av fjellet vik undan mot nord, og andre helvti mot sud.
5  Og de skal røma til dalen millom fjelli mine; for dalen millom fjelli skal nå radt til Asel*; ja, de skal røma som de rømde for jordskjelven i dei dagane då Ussias var konge i Juda. Då skal han koma, Herren min Gud, og alle heilage med deg, min Gud.
6  På den dagen skal det ikkje vera noko ljos; dei herlege himmelljosi skal myrkna.
7  Og det skal koma ein makelaus dag - Herren kjenner han - ein dag då det korkje er dag eller natt; men når det lid til kvelds, då skal det verta ljost.
8  På den dagen skal det strøyma levande vatn ut frå Jerusalem, den eine helvti av det til Austerhavet og den andre helvti til Vesterhavet; både sumar og vinter skal det renna.
9  Då skal Herren verta konge yver heile landet; på den dagen skal Herren vera EIN, og namnet hans eitt.
10  Heile landet skal verta som Moane*, frå Geba til Rimmon sunnanfor Jerusalem; og byen sjølv** skal lyfta seg høgt og liggja på sin stad, alt frå Benjamins-porten og til den staden der Gamleporten var, til Hyrneporten, og frå Hananel-tårnet og til vinpersone åt kongen.
11  Og folket skal bu der, og det skal ingi bannlysing vera meir; Jerusalem skal liggja der trygt.
12  Men denne refsingi skal Herren senda yver alle dei folki som drog i herferd mot Jerusalem: Kjøtet deira skal han lata rotna medan dei stend på sine føter, augo deira skal rotna i holone sine, og tunga skal rotna i munnen på dei.
13  På den dagen skal ei stor redsla frå Herren koma yver dei, so dei grip fat i kvarandre og lyfter hand mot kvarandre.
14  Juda og skal strida i Jerusalem, og då skal han samlast, rikdomen frå alle heidning-folki rundt ikring, gull og sylv og klæde i stor mengd.
15  Den same refsingi* skal og koma yver hestane og muldyri og kamelane og asni og alle dei andre dyr som finst der i lægri.
16  Og alle dei som vert att av alle heidning-folki som gjorde åtak på Jerusalem, dei skal år etter år fara dit upp og tilbeda Kongen, Herren, allhers Gud, og høgtida lauvhyttehelgi.
17  Men um noko av folki på jordi ikkje fer upp til Jerusalem og tilbed Kongen, Herren, allhers Gud, so skal det ikkje koma regn hjå dei;
18  dersom egyptarfolket ikkje gjeng upp og ikkje møter fram, so skal det ikkje koma regn hjå dei heller; den same refsingi skal koma yver dei som Herren let koma yver dei heidning-folki som ikkje fer upp og høgtidar lauvhyttehelgi.
19  Dette er syndestraffi for Egyptar-land og for alle heidning-folki som ikkje fer upp og høgtidar lauvhyttehelgi.
20  På den dagen skal det standa på bjøllene åt hestane: Helga til Herren, og grytone i Herrens hus skal vera som offerskålene framfor altaret,
21  og kvar einaste gryta i Jerusalem og Juda skal vera helga til Herren, allhers Gud, so alle dei som ofrar, kann koma og taka av dei og koka i dei; og det skal ikkje meir finnast nokon kana'anit* i huset åt Herren, allhers Gud, på den dagen.
 
 
# Profeten Malaki 1
1  Denne framsegni er Herrens ord til Israel ved Malakias.
2  Eg hev elska dykk, segjer Herren. Og de spør: Korleis hev du synt oss din kjærleik? Er ikkje Esau bror åt Jakob? segjer Herren, og endå hev eg elska Jakob,
3  men hata Esau og gjort hans fjell til ei øydemark og odelen hans til ein bustad for sjakalane i heidi.
4  Når Edom segjer: Me ligg i røys, men me skal byggja att på dei aude tuftene, då svarar Herren, allhers Gud: Dei skal byggja, men eg skal riva ned; dei skal heita Gudløyse-landet og folket som Herren er æveleg harm på.
5  De skal sjå det med eigne augo, og de skal segja: Herrens velde når ut yver Israels grensa.
6  Ein son ærar far sin, og ein tenar herren sin. Er no eg far, kvar er då mi æra, og er eg herre, kvar er då otten for meg? segjer Herren, allhers Gud, til dykk, de prestar som vanvyrder namnet mitt. Og de spør: Korleis hev me synt vanvyrdnad for namnet ditt?
7  Jau, de ber fram sulka mat på altaret mitt. Og de spør: Kva hev me krenkt din reinleik med? Jau, de segjer: Herrens bord er ikkje vyrdande.
8  Når de kjem med eit blindt dyr til offer, er det då ikkje noko gale i det? Og når de kjem med eit halt eller eit sjukt, er det då ikkje noko gale i det? Kom med sovorne gåvor til jarlen din! Skal tru han vert blid på deg eller tek vel imot deg? segjer Herren, allhers Gud.
9  So naudbed no Gud at han må vera oss nådig! Med eigne hender hev de gjort slikt - kann han då for dykkar skuld vera nådig? segjer Herren, allhers Gud.
10  Å, um det fanst nokon millom dykk som vilde stengja tempeldørene, so de slapp å gjera upp eld til fåfengs på altaret mitt! Eg hev ingen hugnad i dykk, segjer Herren, allhers Gud, og offergåvor frå dykkar hand likar eg ikkje.
11  For frå solekoma til soleglad skal mitt namn verta stort millom heidningfolki, og på kvar ein stad skal dei brenna røykjelse og bera fram offergåvor for namnet mitt, reine offergåvor; for namnet mitt skal verta stort millom folkeslagi, segjer Herren, allhers Gud.
12  Men de vanhelgar det med di de segjer: Herrens bord er sulka, og maten som vert gjeven til det, er ikkje vyrdande.
13  Å, for ei møda! segjer de, og de blæs åt det, segjer Herren, allhers Gud; og når de ber fram offergåvor, kjem de med slikt som de hev rana, og med det som er halt og sjukt! Skulde eg hava hugnad i slike gåvor frå dykk? segjer Herren.
14  Forbanna vere den som fer med svik*, endå det finst handyr i buskapen hans, og den som gjer ein lovnad og endå ofrar til Herren eit hodyr som hev lyte; for eg er ein stor konge, segjer Herren, allhers Gud, og namnet mitt er skræmeleg millom folki.
 
 
# Profeten Malaki 2
1  Og no kjem dette bodet til dykk, prestar:
2  Vil de ikkje høyra og ikkje leggja dykk det* på hjarta, so de gjev mitt namn æra, segjer Herren, allhers Gud, so sender eg forbanningi mot dykk og forbannar velsigningane dykkar; ja, eg hev alt forbanna dei, av di de ikkje legg det på hjarta.
3  Sjå, eg bannar avkjømet dykkar og kastar møk i andletet på dykk, møk av dykkar høgtidsoffer*; og dei skal kasta dykk sjølve uppi møki.
4  Då skal de sanna at eg hev sendt dykk dette bodet, av di det skal vera mi pakt med Levi, segjer Herren, allhers Gud.
5  Den pakti eg hadde med han, lova honom liv og lukka; det gav eg han so han skulde ottast meg, og han ottast meg og skalv for mitt namn.
6  Sannings lov var i hans munn, og det fanst ikkje urett på lippone hans; fredsamt og ærleg ferdast han med meg, og han vende mange burt ifrå misgjerd.
7  For prestlippor skal gøyma på kunnskap, lovlæra ventar me av munnen hans; for han er sendebod frå Herren, allhers Gud.
8  Men de hev vike av frå vegen og fenge mange til å snåva i lovi; de hev skjemt ut Levi-pakti, segjer Herren, allhers Gud.
9  Difor hev eg gjort dykk vanvyrde og nedsedde for alt folket, av di de ikkje aktar på mine vegar, men gjer skil på folk for lovi*.
10  Hev ikkje me EIN far alle saman? Hev ikkje EIN Gud skapt oss? Kvi fer me då med svik mot kvarandre og vanhelgar fedrepakti?
11  Svik hev Juda fare med, og styggedom hev gjenge for seg i Israel og i Jerusalem; for Juda hev vanhelga Herrens heilagdom, som han elskar, og hev gift seg med døtterne åt ein framande gud.
12  Hjå den mannen som gjer slikt, skal Herren rydja ut or Jakobs tjeldbuer kvar levande sjel, og den som ber fram offergåvor til Herren, allhers Gud!
13  Og endå ein ting til gjer de: Yver Herrens altar legg de tåror og gråt og sukkar*, so han ikkje ser på offergåva meir eller med hugnad tek imot noko av dykkar hand**.
14  Og de spør: Korleis då? Jau, Herren hev vore vitne millom deg og ditt ungdoms-viv, henne som du hev vore utru imot, endå ho er ektemaken din og kona di som du hev gjort pakt med.
15  Men hev ikkje EIN* gjort det og endå fenge leva? Men kva gjorde han, denne eine? Han vilde hava den ætti som Gud hadde lova han**; men de skal taka vare på dykkar liv, og mot ditt ungdoms-viv må du ikkje vera utru!
16  For eg hatar skilsmål, segjer Herren, Israels Gud; med det sveiper ein vald um klædi sine, segjer Herren, allhers Gud. So tak då vare på dykkar liv og ver ikkje utrue!
17  De hev trøytta Herren med dykkar ord, og de spør: Korleis hev me trøytta han? Jau, de segjer: Kvar den som gjer vondt, er god i Herrens augo, og han hev hugnad i slike folk, eller: Kvar er Gud, han som dømer?
 
 
# Profeten Malaki 3
1  Sjå, eg sender mitt bod, og han skal brøyta veg for meg; og brått kjem han til sitt tempel, Herren som de leitar etter, paktengelen som de stundar på; sjå, han kjem, segjer Herren, allhers Gud.
2  Men kven kann herda den dagen han kjem, og kven kann standa når han syner seg? For han er som smeltar-eld og tvættar-lut.
3  Han skal sitja og smelta og reinsa sylvet, og han skal reinsa Levi-borni og skira dei som gull og sylv, so dei kann bera fram for Herren offergåvor i rettferd.
4  Då vert offergåvone i Juda og Jerusalem til hugnad for Herren, som i gamle dagar og i framfarne år.
5  Eg skal koma til dykk og halda dom og vera eit snøgt vitne mot dei som fer med trolldom, som er utru mot maken sin, som gjer rang eid, som held att løni for leigekaren, som er harde med enkja og den farlause, som rengjer retten for utlendingen og ikkje ottast meg, segjer Herren, allhers Gud.
6  For eg, Herren, er ikkje umskift, og de, Jakobs-born, er ikkje tynte.
7  Alt ifrå fedre-dagane hev de vike av frå lovene mine og ikkje halde dei. Vend um til meg, so skal eg venda um til dykk, segjer Herren, allhers Gud. Og de spør: Kva skal me venda um ifrå?
8  Skal eit menneske rana frå Gud, sidan de ranar frå meg? Og de spør: Kva hev me rana frå deg? Jau, tiendi og reidone.
9  Forbanningi hev råma dykk, og frå meg ranar de, ja heile folket.
10  Kom med heile tiendi til forrådshuset, so det kann finnast mat i huset mitt, og prøv meg so på den måten, segjer Herren, allhers Gud, um eg ikkje let upp himmel-lukone åt dykk og renner yver dykk velsigning i rikt mål!
11  Eg skal truga etaren* for dykkar skuld, so han ikkje tyner grøda på jordi for dykk, og ikkje heller skal de hava vanheppa med vintreet på marki, segjer Herren, allhers Gud.
12  Alle folki skal prisa dykk sæle; for då skal landet dykkar vera eit herleg land, segjer Herren, allhers Gud.
13  De hev bruka sterke ord imot meg, segjer Herren. Og de spør: Kva hev me sagt oss imillom imot deg?
14  Jau, de hev sagt: Det er fåfengt å tena Gud. Kva bate hev me havt av at me akta på hans krav og gjekk syrgjeklædde for Herren, allhers Gud?
15  Nei, no prisar me dei ovmodige sæle; ikkje berre trivst dei vel dei som lever i gudløysa, men dei hev freista Gud og like vel sloppe vel ifrå det.
16  Då tala dei med kvarandre dei som ottast Herren, og Herren lydde på og høyrde det, og det vart skrive ei minnebok for hans åsyn um dei som ottast Herren og tenkjer på hans namn.
17  Og dei skal vera min eigedom, segjer Herren, allhers Gud, på den dagen som eg skaper, og eg skal spara dei, liksom ein mann sparer son sin som tener han.
18  Då skal de atter sjå skil på den rettferdige og den gudlause, den som tener Gud, og den som ikkje tener han.
 
 
# Profeten Malaki 4
1  For sjå, dagen kjem, brennande som ein omn; då skal alle ovmodige og kvar den som fer med gudløysa, verta halm, og dagen som kjem, skal brenna dei upp, segjer Herren, allhers Gud, so ikkje vert att av dei anten rot eller grein.
2  Men for dykk som ottast mitt namn, skal rettferds-soli renna upp med lækjedom under vengene sine; og de skal ganga ut og hoppa som kalvar når dei slepp or fjøset.
3  Og de skal trakka ned dei gudlause, for dei skal vera som oska under føtene dykkar, på den dagen som eg skaper, segjer Herren, allhers Gud.
4  Kom i hug lovi åt Moses, tenaren min, som eg gav han på Horeb for heile Israel, både lover og bod!
5  Sjå, eg sender dykk Elias, profeten, fyrr Herrens dag kjem, den store og skræmelege.
6  Han skal venda fedrehjarto til borni og barnehjarto til federne, so eg ikkje skal koma og bannstøyta landet.
 
 
# Matteus' evangelium 1
1  Soga um Jesus Kristus, Davids son og Abrahams son.
2  Abraham fekk sonen Isak, og Isak fekk sonen Jakob, og Jakob fekk Juda og brørne hans,
3  og Juda fekk sønene Peres og Serah med Tamar, og Peres fekk sonen Hesron, og Hesron fekk sonen Ram,
4  og Ram fekk sonen Aminadab, og Aminadab fekk sonen Nahson, og Nahson fekk sonen Salmon,
5  og Salmon fekk sonen Boas med Rahab, og Boas fekk sonen Obed med Rut, og Obed fekk sonen Isai,
6  og Isai var far åt David, kongen. David fekk sonen Salomo med kona åt Uria,
7  og Salomo fekk sonen Rehabeam, og Rehabeam fekk sonen Abia, og Abia fekk sonen Asa,
8  og Asa fekk sonen Josafat, og Josafat fekk sonen Joram, og Joram fekk sonen Ussias,
9  og Ussias fekk sonen Jotam, og Jotam fekk sonen Akas, og Akas fekk sonen Esekias,
10  og Esekias fekk sonen Manasse, og Manasse fekk sonen Amon, og Amon fekk sonen Josias,
11  og Josias fekk Jekonja og brørne hans; dei levde i den tidi då folket vart ført til Babylon.
12  Etter dei vart førde til Babylon, fekk Jekonja sonen Sealtiel, og Sealtiel fekk sonen Serubabel,
13  og Serubabel fekk sonen Abiud, og Abiud fekk sonen Eljakim, og Eljakim fekk sonen Asor,
14  og Asor fekk sonen Sadok, og Sadok fekk sonen Akim, og Akim fekk sonen Eliud,
15  og Eliud fekk sonen Eleasar, og Eleasar fekk sonen Mattan, og Mattan fekk sonen Jakob,
16  og Jakob var far åt Josef, mannen hennar Maria som fødde Jesus til verdi, han me kallar Kristus.
17  Soleis er det i alt fjortan ættleder frå Abraham til David, og fjortan ættleder frå David til Babylon-ferdi, og fjortan ættleder frå Babylon-ferdi til Kristus.
18  Då Kristus vart fødd, gjekk det soleis til: Medan mor hans, Maria, var trulova med Josef; og fyrr dei kom i hop, synte det seg at ho var med barn av den Heilage Ande.
19  Josef, festarmannen hennar, var ein rett-tenkt mann og vilde ikkje føra skam yver henne; han sette seg fyre å skiljast med henne so stilt han kunde.
20  Medan han no grunda på dette, då synte ein engel frå Herren seg for han i draume og sa: Josef, Davids son, ver ikkje redd å taka Maria, festarmøyi di, heim til deg; for det som er avla i henne, er av den Heilage Ande.
21  Ho skal eiga ein son, og han skal du kalla Jesus; for han skal frelsa folket sitt frå syndene deira.
22  Men alt dette hende av di det laut sannast det som Herren hev tala gjenom profeten, når han segjer:
23  Sjå, møyi skal verta med barn og få ein son, og han skal kallast Immanuel - det er det same som: Gud er med oss.
24  Då Josef vakna or svevnen, gjorde han som Herrens engel hadde sagt til han, og flutte bruri si heim.
25  Men han kom ikkje nær henne fyrr ho hadde fenge sonen sin; honom kalla han Jesus.
 
 
# Matteus' evangelium 2
1  Det var i Betlehem i Juda-landet Jesus kom til verdi, i kong Herodes' dagar. Då kom det nokre vismenn frå Auster-landi til Jerusalem og sa:
2  Kvar er den jødekongen som nyst er fødd? Me såg stjerna hans i Auster-land, og no er me komne og vil hylla han.
3  Då kongen, Herodes, høyrde det, vart han forfærd, og heile Jerusalem med.
4  Han kalla i hop alle øvsteprestane og alle skriftlærde i landet, og spurde dei kvar Messias skulde koma til verdi.
5  Dei svara: I Betlehem i Juda-landet, for so stend det skrive hjå profeten:
6  Du Betlehem, du Juda-bygd, av Juda-hovdingane er du visst ikkje ringaste av rang; for or deg skal ein hovding ganga fram som skal vera ein hyrding for Israel, folket mitt.
7  Då kalla Herodes vismennene til seg i løynd og spurde dei ut um tidi då stjerna hadde synt seg.
8  So styrde han dei i veg til Betlehem og sa: Far no dit og høyr dykk vel fyre um barnet, og når de hev funne det, so seg meg til, so eg og kann koma og hylla det!
9  Då dei hadde høyrt på kongen, tok dei i vegen, og best det var, fekk dei sjå den same stjerna som dei hadde set i Auster-land, ho for fyre dei, til ho kom uppyver der som barnet var; der vart ho standande.
10  Då vismennene såg stjerna, vart dei ovleg glade.
11  Dei gjekk inn i huset og fann barnet hjå mori, Maria. Då fall dei på kne og hyllte barnet. Og dei let upp skrini sine og bar fram for det gåvor: gull og røykjelse og myrra.
12  Og Gud varsla dei i draume, at dei ikkje måtte fara attende til Herodes, og so tok dei ein annan veg heim att til landet sitt.
13  Vel dei var farne, so syner Herrens engel seg for Josef i draume og segjer: Statt upp, tak barnet og mori og røm til Egyptar-land, og ver der til eg segjer deg til! For Herodes kjem til å leita etter barnet og vil gjera ende på det.
14  Då stod han upp, og same natti tok han barnet og mori og for til Egyptar-land,
15  og der vart han verande til Herodes var avliden, so det skulde sannast det som Herren hev tala gjenom profeten, når han segjer: Or Egyptar-land kalla eg son min.
16  Då Herodes såg at vismennene hadde havt han til narr, vart han brennande harm. Han sende ut folk og let dei drepa alle guteborn i Betlehem og heile grannelaget på tvo år og derunder, etter den tidi han hadde fenge vita av vismennene.
17  Då vart det sanna det som Jeremias, profeten, hev tala, når han segjer:
18  Dei høyrde ei røyst i Rama - gråt og stor øying; Rakel gret for borni sine og ansa ikkje trøystarord, for dei er ikkje lenger til.
19  Då Herodes var avliden, syner Herrens engel seg i draume for Josef i Egyptar-land og segjer:
20  Statt upp, tak barnet og mori og far til Israels-landet! For no er dei burte dei som leita etter barnet og vilde taka livet av det.
21  So stod han upp og tok barnet og mori og for til Israels-landet.
22  Men då han fekk spurt at Arkelaus hadde vorte konge i Juda-riket etter far sin, Herodes, torde han ikkje koma dit. Han gjorde som Gud sa til han i draume, og for burt til Galilea-bygdene,
23  og då han kom til ein by som heiter Nasaret, vart han buande der. Soleis skulde det koma til å sannast det som er sagt gjenom profetane, at han skulde kallast nasarear.
 
 
# Matteus' evangelium 3
1  I den tidi steig Johannes, døyparen, fram og tala i Juda-heidi
2  og sa: Vend um! For himmelriket er nær.
3  Det er han Esaias, profeten, talar um når han segjer: Høyr han som ropar i heidi: Ryd vegen åt Herren, jamna stigane hans!
4  Johannes gjekk med ein kjole av kamelhår og hadde eit lerbelte kring livet, og maten hans var grashoppar og villhonning.
5  Då kom dei ut til han frå Jerusalem og frå heile Juda-landet og Jordan-kverven,
6  og han døypte dei i Jordan-åi, medan dei sanna syndene sine.
7  Mange av farisearane og saddusearane kom og til dåpen hans. Då han såg dei, sa han: Kven lærde dykk å røma frå den vreiden som koma skal, de orme-ungar?
8  Ber då frukt som svarar til umvendingi,
9  og tru ikkje de kann tenkja som so: Me hev Abraham til far! for eg segjer dykk at Gud kann vekkja upp born åt Abraham av desse steinane.
10  Øksi ligg alt innmed roti på trei; kvart tre som ikkje ber god frukt, vert hogge ned og kasta på elden.
11  Eg døyper dykk med vatn til umvending; men han som kjem etter meg, er sterkare enn eg; eg er ikkje verd å bera skorne hans - han skal døypa dykk med den Heilage Ande og eld.
12  Han hev kasteskovli i handi og skal gjera av låven sin; kornet skal han samla i stabburet, men agnene skal han brenna i ein eld som aldri sloknar.
13  So kom Jesus frå Galilea til Jordan, til Johannes, og vilde få han til å døypa seg.
14  Men Johannes bar seg undan og sa: Eg treng dåp av deg, og so kjem du til meg!
15  Jesus svara: Lat det no vera so like vel! For soleis lyt me i eitt og alt gjera det som er rett. Då gjorde han som Jesus vilde.
16  Med det same Jesus var døypt, steig han upp or vatnet. Då opna himmelen seg for han, og han såg Guds Ande koma dalande ned yver seg som ei duva,
17  og ei røyst frå himmelen sa: Dette er Son min, han som eg elskar, han som eg hev hugnad i.
 
 
# Matteus' evangelium 4
1  Sidan førde Anden Jesus ut i øydemarki, so djevelen skulde freista han.
2  Han fasta i fyrti dagar og fyrti næter, og vart hungrig då so langt leid.
3  Og freistaren kom og sa til han: Er du Guds Son, so seg at desse steinane skal verta til brød!
4  Men han svara: Det stend skrive: Menneskja lever ikkje berre av brød, men av kvart ord som kjem frå Guds munn.
5  Då tok djevelen han med seg til den heilage byen, og sette han ytst på tempeltaket, og sa til han:
6  Er du Guds Son, so kasta deg utfyre! For det stend skrive: Han skal bjoda englane sine um deg at dei skal bera deg på hendene, so du ikkje skal støyta foten din på nokon stein.
7  Jesus svara: Det stend og skrive: Du skal ikkje freista Herren din Gud.
8  So tok djevelen han med seg upp på eit ovhøgt fjell og synte han alle verdsens rike og deira herlegdom og sa:
9  Alt dette gjev eg deg dersom du fell på kne og tilbed meg.
10  Då sa Jesus til han: Gakk frå meg, Satan! For det stend skrive: Herren, din Gud, skal du tilbeda; han og ingen annan skal du tena.
11  So for djevelen ifrå han, og med det same kom englar og tente han.
12  Då Jesus fekk høyra at Johannes var sett i fengsel, drog han seg undan og for til Galilea.
13  Sidan flutte han frå Nasaret og busette seg i Kapernaum, som ligg nedmed sjøen, på Sebulons og Naftalis grunn,
14  so det skulde sannast det som er tala gjenom Esaias, profeten, når han segjer:
15  Sebulons og Naftalis land som ligg langs med sjøen, på hi sida åt Jordan, det heidne Galilea,
16  det folket som sat i myrker, hev set eit stort ljos; dei sat i daudens skoddeland, då rann for dei eit ljos.
17  Frå den tidi tok Jesus til å tala til folket og sa: Vend um! Himmelriket er nær!
18  Som han no ein gong gjekk frammed Galileasjøen, fekk han sjå tvo brør: Simon, han som vert kalla Peter, og Andreas, bror hans; dei heldt på og kasta ei not i sjøen; for dei var fiskarar.
19  Han segjer til dei: Kom og fylg meg! Eg vil gjera dykk til menneskefiskarar!
20  Då gjekk dei beint frå garni sine og fylgde han.
21  Då han kom lenger fram, såg han tvo andre brør, Jakob, son åt Sebedeus, og Johannes, bror hans: dei sat i båten hjå Sebedeus, far sin, og greidde garni sine. Han kalla dei,
22  og med ein gong gjekk dei burt frå båten og frå far sin og fylgde han.
23  Sidan for han ikring i heile Galilea og lærde folket i synagogone deira og forkynte evangeliet um riket og lækte all sjukdom og vanhelsa hjå dei.
24  Det gjekk gjetord um han yver heile Syria, og dei kom til han med alle som hadde vondt og drogst med eikor sott eller plaga, både forgjorde og nedfallsjuke og lame, og han gjorde dei gode att.
25  Og det fylgde han ein stor folkehop frå Galilea og Dekapolis og Jerusalem og Juda-landet og bygdene på hi sida Jordan.
 
 
# Matteus' evangelium 5
1  Då Jesus såg folkehopen, gjekk han upp i fjellet, der sette han seg ned, og læresveinane hans kom burt til han.
2  Då tok han til ords og lærde dei og sa:
3  Sæle dei som er fatige i åndi! Himmelriket er deira.
4  Sæle dei som syrgjer! Dei skal verta trøysta.
5  Sæle dei tolsame! Dei skal erva jordi.
6  Sæle dei som hungrar og tyrster etter rettferd! Dei skal verta metta.
7  Sæle dei miskunnsame! Dei skal få miskunn.
8  Sæle dei som er reine i hjarta! Dei skal sjå Gud.
9  Sæle dei fredkjære! Dei skal kallast Guds born.
10  Sæle dei som vert forfylgde for rettferdi si! Himmelriket er deira.
11  Sæle er de når dei spottar dykk og forfylgjer dykk og talar berre vondt um dykk for mi skuld, og lyg det.
12  Ver glade og fegne! Stor er løni dykkar i himmelen. For soleis forfylgde dei profetane som var til fyre dykk.
13  De er saltet på jordi! Vert saltet dove, kva skal so det saltast med? Det duger då ikkje til anna enn til å kastast ut og trakkast på.
14  De er ljoset i verdi. Den byen som ligg på eit fjell, kann ikkje dyljast.
15  Ingen kveikjer eit ljos og set det under skjeppa, men i staken; då lyser det for alle som er i huset.
16  Soleis skal de lata ljoset dykkar lysa for folk, so dei kann sjå dei gode gjerningane dykkar og prisa Far dykkar i himmelen!
17  De må ikkje tru eg er komen for å avlysa lovi eller profetane. Eg er ikkje komen for å avlysa, men for å fullføra.
18  For det segjer eg dykk for sant: Fyrr himmelen og jordi forgjengst, skal ikkje den minste bokstav, ikkje ein einaste prikk i lovi forgangast - fyrr alt saman er fullgjort.
19  Um då nokon bryt eit einaste av desse minste bodi og lærer folk soleis, so skal han kallast den minste i himmelriket; men den som held dei og lærer dei ifrå seg, han skal kallast stor i himmelriket.
20  For det segjer eg dykk, at er ikkje dykkar rettferd mykje større enn rettferdi åt dei skriftlærde og farisearane, so kjem de aldri inn i himmelriket.
21  De hev høyrt det er sagt til dei gamle: Du skal ikkje drepa! Den som drep, skal koma for retten.
22  Men eg segjer dykk at den som er vond på bror sin forutan grunn, han skal koma for retten; og den som segjer til bror sin: Raka! han skal koma for rådet; og den som segjer: Din dåre! han skal koma i helveteselden.
23  Når du då gjeng fram til altaret med offeret ditt, og du der kjem i hug at bror din hev noko imot deg,
24  so lat offeret ditt liggja der framfor altaret - gakk fyrst burt og gjer det godt at med bror din, og kom so og ber fram offeret ditt!
25  Ver snar til å laga deg etter motparten din den stundi du er med han på vegen! Elles stemner han deg for domaren, og domaren sender deg yver til futen, og du vert kasta i fengsel;
26  det segjer eg deg for visst: Du slepp ikkje ut att fyrr du hev greidt siste kvitten.
27  De hev høyrt det er sagt: Du skal ikkje gjera hor!
28  Men eg segjer dykk at den som ser på ei kvinna og lyster etter henne, han hev alt gjort hor med henne i hjarta sitt.
29  Um det høgre auga ditt freistar deg, so riv det ut og kasta det frå deg! Du er betre faren du misser ein av lemene dine enn at heile lekamen vert kasta i helvete.
30  Og um den høgre handi freistar deg, so hogg henne av og kasta henne frå deg! Du er betre faren du misser ein lem enn at heile lekamen din kjem i helvete.
31  Det er sagt: Den som skil seg frå kona si, skal gjeve henne skilsmålsbrev.
32  Men eg segjer dykk at den som skil seg frå kona si for anna enn utruskap, han valdar at ho gjer hor, og den som gifter seg med ei fråskild kona, han gjer hor.
33  Sameleis hev de høyrt det er sagt til dei gamle: Du skal ikkje gjera rang eid, men svara Herren for eidane dine!
34  Men eg segjer dykk at de aldri skal sverja, korkje ved himmelen, for det er Guds høgsæte,
35  eller ved jordi, for det er fotbenken hans, eller ved Jerusalem, for det er byen åt den store kongen.
36  Ikkje skal du heller sverja ved hovudet ditt; for du kann ikkje gjera eit einaste hår kvitt eller svart.
37  Når de talar, so lat det vera ja, ja og eit nei, nei! Alt som gjeng yver det, kjem av det vonde.
38  De hev høyrt det er sagt: Auga for auga og tonn for tonn!
39  Men eg segjer dykk at de ikkje skal setja dykk imot den som er vond med dykk. Um ein slær deg på den høgre kinni, so snu den vinstre og til han.
40  Og vil nokon tretta til seg trøya di, so lat han få kjolen med.
41  Og trugar nokon deg til å fylgja han ei mil, so fylg du han tvo mil.
42  Gjev den som bed deg, og snu deg ikkje frå den som vil låna av deg.
43  De hev høyrt det er sagt: Du skal elska næsten din og hata fienden din.
44  Men eg segjer dykk: Elska fiendane dykkar, velsigna dei som bannar dykk, gjer vel mot dei som hatar dykk, og bed for dei som forfylgjer dykk,
45  då er de rette borni åt Far dykkar i himmelen; for han let soli si skina yver vonde og gode, og let det regna yver rettferdige og urettferdige.
46  For um de elskar dei som elskar dykk, kva løn kann de venta for det? Gjer ikkje tollmennene like eins?
47  Og um de helsar "Guds fred" berre til brørne dykkar, kva stort gjer de då? Gjer ikkje heidningane det same?
48  Ver då de fullkomne, som Far dykkar i himmelen er.
 
 
# Matteus' evangelium 6
1  Akta dykk at de ikkje gjer dei gode gjerningane dykkar for augo på folk, so dei skal sjå kor gjæve de er! For då hev de ingi løn i vente hjå Far dykkar i himmelen.
2  Vil du gjeva ei sælebotsgåva, so blås ikkje fyrst i luren um det, som hyklarane gjer i synagogone og på gatone, so folk skal rosa dei; det segjer eg dykk for sant: Dei hev alt fenge si løn.
3  Men når du gjev ei sælebotsgåva, so lat ikkje den vinstre handi di vita kva den høgre handi di gjer!
4  Lat gåva di vera duld, og Far din, som ser det som dult er, han skal løna deg upp i dagen.
5  Når de bed, so far ikkje åt som hyklarane! For dei vil helst standa i synagogone og på gatehyrno og halda bøn, so dei kann få syna seg fram for folk; det segjer eg dykk for sant: Dei hev alt fenge si løn.
6  Men når du vil beda, då gakk inn i kammerset ditt og lat att døri og bed til Far din, som er i det dulde, og Far din, som ser i det dulde, skal løna deg upp i dagen.
7  Remsa ikkje upp mange ord når de bed! So gjer heidningane - dei trur bønene deira skal høyrast for dei mange ordi skuld.
8  Gjer då ikkje som dei! Far dykkar veit kva de treng, fyrr de bed han um det.
9  Soleis skal de beda: Fader vår, du som er i himmelen! Lat namnet ditt helgast;
10  lat riket ditt koma; lat viljen din råda på jordi so som i himmelen;
11  gjev oss i dag vårt daglege brød;
12  og forlat oss vår skuld, som me og forlet våre skuldmenn;
13  og før oss ikkje ut i freisting; men frels oss frå det vonde. For riket er ditt, og makti og æra i all æve. Amen.
14  For um de forlet andre misgjerningane deira, so skal Far dykkar i himmelen forlata dykk og;
15  men forlet de ikkje andre, so skal ikkje Far dykkar heller forlata dykkar misgjerningar.
16  Når de fastar, skal de ikkje laga dykk sturne som hyklarane; for dei skaper seg til i andletet, so folk skal sjå at dei fastar; det segjer eg dykk for sant: Dei hev alt fenge si løn.
17  Men når du fastar, då salva hovudet og två andletet ditt,
18  so ikkje folk, men Far din i det dulde kann sjå at du fastar; og Far din, som ser i det dulde, skal løna deg.
19  Samla dykk ikkje skattar på jordi, der mol og makk et og øyder, og tjuvar bryt seg inn og stel,
20  men samla dykk skattar i himmelen, der korkje mol eller makk øydelegg, og tjuvar aldri bryt seg inn og stel!
21  For der skatten din er, der vil hjarta ditt og vera.
22  Auga er ljoset i lekamen; er auga ditt klårt, so vert heile lekamen ljos;
23  er auga ditt dimt, so vert heile lekamen myrk. Når då ljoset inni deg er myrkt, kor stort vert ikkje myrkret då!
24  Ingen kann tena tvo herrar; for anten vil han hata den eine og halda av den andre, eller halda seg til den eine og vanvyrda hin; de kann ikkje tena både Gud og Mammon.
25  Difor segjer eg dykk: Syt ikkje for livet dykkar, kva de skal eta og kva de skal drikka, eller for lekamen dykkar, kva de skal klæda dykk med! Er ikkje livet meir enn maten, og lekamen meir enn klædi?
26  Sjå på fuglane i lufti: Dei sår ikkje og haustar ikkje og samlar ikkje i hus, og Far dykkar i himmelen føder dei like vel. Er ikkje de mykje meir enn dei?
27  Og kven av dykk kann leggja ei einaste aln til livsvegen sin, um han syter aldri so mykje?
28  Og kvi syter de for klædi? Sjå liljone på marki, korleis dei veks! Dei arbeider ikkje, dei spinn ikkje;
29  men eg segjer dykk at ikkje sjølve Salomo i all sin herlegdom var so klædd som ei av dei.
30  Klæder no Gud soleis graset på marki, det som stend i dag og vert kasta i omnen i morgon, skulde han då ikkje mykje heller klæda dykk, de fåtruande!
31  So må de då ikkje syta og segja: Kva skal me eta? eller: Kva skal me drikka? eller: Kva skal me klæda oss med?
32  For alt det spør heidningane etter; men Far dykkar i himmelen veit at alt sovore treng de um.
33  Søk fyrst Guds rike og hans rettferd, so skal de få alt dette attpå!
34  So syt då ikkje for morgondagen! Morgondagen lyt syta for seg. Kvar dag hev nok med si møda.
 
 
# Matteus' evangelium 7
1  Døm ikkje, elles vert de dømde! For den domen de dømer, skal de dømast etter,
2  og det målet de mæler med, skal dei mæla åt dykk i.
3  Kvi ser du flisi i auga åt bror din, men bjelken i ditt eige auga, den vert du ikkje var?
4  Eller korleis kann du segja til bror din: Kom, lat meg taka flisi ut or auga ditt! og sjå, det sit ein bjelke i ditt eige auga!
5  Din hyklar! Drag fyrst bjelken ut or ditt auga - då kann du sjå å taka flisi ut or auga åt bror din.
6  Gjev ikkje hundane det som heilagt er, og kasta ikkje perlone dykkar for svini! Dei kjem berre til å trøda dei under føtene og snu seg og riva dykk sund.
7  Bed, so skal de få, leita, so skal de finna, banka på, so skal det verta upplate for dykk!
8  For kvar den som bed, han fær, og den som leitar, han finn, og den som bankar på, vert det upplate for.
9  Eller er det nokon av dykk som gjev son sin ein stein når han bed um brød,
10  eller ein orm når han bed um ein fisk?
11  Når no de veit å gjeva borni dykkar gode gåvor, de som er vonde, kor mykje meir vil so ikkje Far dykkar i himmelen gjeva noko godt til dei som bed han!
12  Alt som de då vil at andre skal gjera mot dykk, det skal de og gjera mot dei; for so er lovi og profetane.
13  Gakk inn igjenom den tronge porten! For vid er den porten, og breid er den vegen som fører til fortaping, og mange er dei som gjeng inn der.
14  Men trong er den porten, og smal er den vegen som fører til livet, og få er dei som finn han.
15  Tak dykk i vare for dei falske profetane! Dei kjem til dykk i saueham, men innvertes er dei grådige ulvar.
16  På fruktene deira skal de kjenna dei; kann ein hausta druvor av klunger eller fikor av tistlar?
17  Soleis ber alle gode tre god frukt, men låke tre ber vond frukt.
18  Eit godt tre kann ikkje bera vond frukt, og eit låkt tre kann ikkje bera god frukt.
19  Men kvart tre som ikkje gjev god frukt, vert hogge ned og kasta på elden.
20  So skal de då kjenna dei på fruktene.
21  Ikkje alle som segjer til meg: Herre! Herre! skal koma inn i himmelriket, men dei som gjer det Far min i himmelen vil.
22  På den dagen skal mange segja til meg: Herre! Herre! hev me ikkje tala profetord i ditt namn, og drive ut vonde ånder i ditt namn, og gjort mange under i ditt namn?
23  Då skal eg segja dei beint ut: Eg hev aldri kjent dykk. Gakk ifrå meg, de som gjorde urett!
24  Den som no høyrer desse ordi mine og gjer etter dei, han vert lik ein vitug mann, som bygde huset sitt på berg.
25  Og regnet sila, og elvane fløymde, og vindane bles og sette mot huset; men det stod; for det var tufta på berg.
26  Og den som høyrer desse ordi mine og ikkje gjer etter dei, han kann liknast med ein fåvis mann, som bygde huset sitt på sand.
27  Og regnet sila, og elvane fløymde, og vindane bles og sette mot huset; då datt det, og det vart eit stort fall då det datt.
28  Då Jesus hadde halde talen sin, då var folket reint upp i under yver læra hans.
29  For han lærde dei som ein som hadde velde, og ikkje som deira skriftlærde.
 
 
# Matteus' evangelium 8
1  Då han gjekk ned av fjellet, fylgde det mykje folk med han.
2  Best det var, kom ein som hadde spillsykja, og fall på kne for han og sa: Herre, dersom du vil, so kann du gjera meg rein.
3  Jesus rette ut handi og tok burt på han og sa: Eg vil; vert rein! Då vart han med ein gong fri spillsykja, og rein.
4  Og Jesus sa til han: Sjå til at du ikkje segjer dette til nokon, men gakk burt og té deg for presten, og ber fram det offeret som Moses hev sagt fyre, so du kann vitna for dei!
5  Då han so gjekk inn i Kapernaum, kom ein hovudsmann og tala til han og sa:
6  Herre, drengen min ligg lam heime og lid hardt.
7  Jesus segjer: Skal eg koma og lækja han?
8  Herre, svara hovudsmannen, eg er ikkje verd at du stig inn under mitt tak. Men seg berre eit ord, so vert drengen min god att!
9  For eg er ein mann som må lyda dei som større er, og sjølv hev eg og hersveinar under meg; og segjer eg til ein av dei: Gakk! so gjeng han, og til ein annan: Kom! so kjem han, og til tenaren min: Gjer no det! so gjer han det.
10  Då Jesus høyrde det, undra han seg, og sa til dei som var med han: Det segjer eg dykk for sant: Ikkje ein gong i Israel hev eg funne so stor ei tru.
11  Og det skal de vita, at mange skal koma både frå aust og frå vest og setja seg til bords med Abraham og Isak og Jakob i himmelriket;
12  men dei som riket var etla åt, skal ut i myrkret utanfor, der dei græt og skjer tenner.
13  So sa han til hovudsmannen: Gakk heim att! Det skal verta som du trudde. Og drengen vart god att i same stundi.
14  Då Jesus kom heim til Peter, såg han at vermor hans låg sjuk og hadde heteflagor.
15  So tok han henne i handi; då kvarv heteflagone burt, og ho stod upp og stelte for han.
16  Um kvelden kom dei til han med mange som var forgjorde og hadde vonde ånder i seg, og han dreiv ut åndene med eit einaste ord, og alle som hadde vondt, gjorde han gode att.
17  Soleis skulde det sannast det som Esaias, profeten, hev tala, når han segjer: Han tok våre sotter på seg og bar våre sykjor.
18  Då Jesus såg at det hadde samla seg mykje folk ikring han, sa han til læresveinane: Lat oss fara yver til hi sida!
19  I det same kom ein skriftlærd mann til han og sa: Meister, eg vil fylgja deg kvar du fer.
20  Då svara Jesus: Revane hev hi, og fuglane i lufti hev reir, men Menneskesonen hev ingen stad han kann leggja sitt hovud nedpå.
21  Ein annan - ein av læresveinane hans - sa til han: Herre, lat meg fyrst få ganga heim og jorda far min!
22  Men Jesus svara: Fylg du meg, og lat dei daude jorda sine daude!
23  So gjekk han ut i båten, og læresveinane var med.
24  Um eit bel vart det so hard sjø at bårone slo yver båten; men han låg og sov.
25  Då gjekk dei burt til han og vekte han og sa: Herre, hjelp! Me gjeng under!
26  Kvi er de so redde? sa han; kor lite tru de hev! So stod han upp og truga vinden og sjøen, og det vart blikende stilt.
27  Og folk undra seg og sa: Kva mann er dette, at både vind og sjø må lyda han?
28  Då han kom yver på hi sida, til Gadarenarbygdi, møtte han tvo forgjorde, som kom ut or gravholone; dei var so ville og vonde at ingen kunde koma fram den vegen.
29  Og best det var, sette dei i og ropa: Kva vil du oss, du Guds Son? Er du komen hit for å plaga oss fyre tidi?
30  Eit godt stykke ifrå gjekk ein stor svineflokk på beite.
31  So bad åndene: Driv du oss ut, so lat oss fara i svineflokken!
32  Gjer so då! svara han. Då for dei ut og for inn i svini. Og brått rusa heile flokken utyver stupet og ned i sjøen og drukna.
33  Gjætarane rømde, og då dei kom til byen, fortalde dei alt saman, og sa korleis det hadde gjenge med dei forgjorde.
34  Då gjekk alt byfolket ut imot Jesus, og då dei fekk sjå han, bad dei at han vilde fara burt ifrå bygdene deira.
 
 
# Matteus' evangelium 9
1  So gjekk han ut i båten og for yver og kom til sin eigen by.
2  Då kom dei til han med ein lam mann, som låg i ei seng. Då Jesus såg trui deira, sa han til den lame: Ver hugheil, son! Syndene dine er tilgjevne.
3  Då var det nokre av dei skriftlærde som tenkte med seg: Denne spottar Gud!
4  Men Jesus såg tankane deira og sa: Kvi hyser de so vonde tankar i hjarta?
5  Kva er lettast å segja: Syndene dine er tilgjevne, eller: Statt upp og gakk?
6  Men so de skal vita at Menneskesonen hev makt på jordi til å tilgjeva synder - so segjer han til den lame: Statt upp, tak sengi og gakk heim att!
7  Då stod han upp og gjekk heim til seg.
8  Og då folket såg det, vart dei ottefulle og lova Gud, som hadde gjeve menneske slik makt.
9  Då Jesus gjekk lenger fram, fekk han sjå ein mann som sat på tollbui - Matteus heitte han - og sa til han: Fylg meg! Og han stod upp og fylgde Jesus.
10  Då han so heldt måltid heime i huset sitt, kom mange tollmenn og syndarar og sette seg til bords med Jesus og læresveinane hans.
11  Farisearane såg det og sa til læresveinane: Kvifor et meisteren dykkar i lag med tollmenn og syndarar?
12  Då Jesus høyrde det, sa han: Det er ikkje dei friske som treng lækjar, men dei som hev vondt.
13  Gakk burt og lær kva som ligg i det ordet: Det er miskunn, ikkje offer, eg hev hugnad i. For eg er ikkje komen for å kalla rettferdige, men syndarar.
14  Då kom læresveinane åt Johannes til han og sa: Korleis hev det seg at me og farisearane fastar so mykje, men dine læresveinar fastar ikkje?
15  Jesus svara: Kann bruresveinane syrgja medan dei hev brudgomen hjå seg? Men det kjem ei tid då brudgomen vert teken ifrå dei; då skal dei fasta.
16  Ingen set ein lapp av ustampa ty på eit gamalt klædeplagg; for boti riv med seg noko av sjølve plagget, og rifti vert større.
17  Og ikkje hev dei ny vin i gamle lerflaskor; for då rivnar flaskone, so vinen renn ned, og flaskone forferst; ny vin hev dei i nye lerflaskor; då held dei seg båe.
18  Medan han tala soleis til dei, kom ein synagoge-forstandar og fall på kne for han og sa: Rett no hev dotter mi slokna; men kom og legg handi di på henne, so livnar ho att!
19  Jesus gjorde seg reidug og gjekk med han, og læresveinane og.
20  Då kom det ei kvinna, som hadde havt blodflod i tolv år; ho gjekk innåt han attantil og tok i ein av duskane på kjolen hans;
21  for ho tenkte med seg: Kann eg berre få taka i kjolen hans, so er eg berga.
22  I det same snudde han seg og såg henne. Då sa han: Ver hugheil, dotter! trui di hev hjelpt deg. Og kvinna vart god att i same stundi.
23  Då Jesus kom heim til synagoge-forstandaren og såg fløytelåtarane og hopen som ståka og våla, sa han til dei:
24  Gakk burt! Gjenta er ikkje slokna; ho søv. Men dei berre lo åt han.
25  Då hopen var driven ut, gjekk han inn og tok henne i handi, og gjenta stod upp.
26  Og gjetordet um dette kom ut yver alle bygdene der ikring.
27  Då Jesus gjekk burt att, fylgde tvo blinde etter han og ropa: Gjer sælebot på oss, du Davids son!
28  Og då han var komen heim, gjekk dei etter han inn. Jesus sa til dei: Trur de at eg kann gjera det? Dei svara: Ja, herre!
29  Då tok han burtpå augo deira og sa: Det skal verta som de trur.
30  Og med ein gong kunde dei sjå. Jesus tala strengt til dei og sa: Sjå til at ingen fær vita det!
31  Men dei var ikkje fyrr komne ut, fyrr dei bar gjetordet hans ut yver alle bygder.
32  Med same dei gjekk ut, kom det nokre folk til han med ein mållaus mann, som hadde ei vond ånd i seg.
33  Då so den vonde åndi var drivi ut, tala den mållause. Og folk undra seg og sa: Aldri hev slikt vore set fyrr i Israel!
34  Men farisearane sa: Det er djevlehovdingen sjølv som hjelper han til å driva djevlane ut.
35  Sidan gjekk Jesus kring i alle byar og bygder og lærde folket i synagogone deira og forkynte evangeliet um riket og lækte all sjukdom og vanhelsa.
36  Og då han såg folkehopen, tykte han hjarteleg synd um dei; for dei var ille medfarne og nedforkomne, som ein saueflokk utan hyrding.
37  Då sa han til læresveinane sine: Grøda er stor, men onnefolki er få.
38  Bed då han som eig grøda, at han vil senda arbeidsfolk til å hausta inn grøda si!
 
 
# Matteus' evangelium 10
1  So kalla han til seg dei tolv læresveinane sine og gav dei makt yver ureine ånder, so dei kunde driva dei ut, og kraft til å lækja all sjukdom og vanhelsa.
2  So er namni på dei tolv apostlane: Fyrst Simon, han som vert kalla Peter, so Andreas, bror hans, og Jakob, son åt Sebedeus, og Johannes, bror hans,
3  Filip og Bartolomeus, Tomas og Matteus, tollmannen, Jakob, son åt Alfeus, og Lebbeus, som hadde tilnamnet Taddeus,
4  Simon Kananeus og Judas Iskariot, den same som sveik han.
5  Desse tolv var det Jesus sende ut, og han rettleidde dei og sa: Tak ikkje vegen til heidningane, og gakk ikkje inn i nokon av samaritanbyane!
6  Gakk heller til dei forkomne lambi av Israelshuset!
7  Og kvar de kjem, so gjer kunnigt at himmelriket er nær!
8  Læk helselause, vekk upp daude, gjer spillsjuke reine, driv ut vonde ånder! For inkje hev de fenge det, for inkje skal de gjeva det.
9  Tak ikkje med dykk gull eller sylv eller kopar i belti dykkar,
10  ikkje ferdaskreppa, ikkje tvo trøyor, ikkje skor, ikkje stav! For ein arbeidsmann er kosten sin verd.
11  Kvar gong de kjem til ein by eller ei grend, so høyr etter kven der er som er verd å taka imot dykk, og hjå han skal de vera til de tek ut att.
12  Når de kjem inn i eit hus, so lys velsigning yver det,
13  og er huset verdt det, so skal det få den velsigningi de hev lyst; men er det ikkje verdt det, so skal velsigningi koma attende til dykk.
14  Og er det nokon stad dei ikkje vil taka imot dykk og ikkje vil høyra på ordi dykkar, so gakk ut att or det huset eller den byen, og rist dusti av føtene dykkar.
15  Det segjer eg dykk for visst: På domedag skal det ganga Sodoma- og Gomorra-landet likare enn den byen.
16  Sjå, eg sender dykk ut som lamb millom ulvar; ver då kloke som ormar og godtrugne som duvor!
17  Tak dykk i vare for folk! For dei kjem til å gjeva dykk yver til domstolane og hudfletta dykk i synagogone sine,
18  og for landshovdingar og kongar skal dei føra dykk fram for mi skuld, so de skal vitna for dei og for heidningane.
19  Men når dei dreg dykk for retten, so syt ikkje for korleis eller kva de skal tala! Ordi de skal tala, skal de få i same stundi.
20  For det er ikkje de som talar; det er Anden åt Far dykkar som talar i dykk.
21  Bror skal senda bror i dauden, og faren barnet sitt, og born skal standa fram mot foreldri sine og valda at dei lyt døy.
22  Og alle skal hata dykk for mitt namn skuld; men den som held ut til endes, han skal verta frelst.
23  Når dei då søkjer etter dykk i ein by, so røm til ein annan! For det segjer eg dykk for visst: De vinn ikkje vitja alle byane i Israel fyrr Menneskesonen kjem.
24  Læresveinen er ikkje yver meisteren, og tenaren er ikkje yver husbonden sin.
25  Det lyt vera nok for læresveinen at han vert som meisteren sin, og for tenaren at han vert som husbonden. Hev dei kalla husbonden Be'elsebul, kann so husfolket venta det betre?
26  Ver då ikkje redde dei! For ingen ting er løynt anna det ein gong kjem upp, og ingen ting dult anna det ein gong vert kjent.
27  Det som eg segjer dykk i myrkret, skal de tala i ljoset, og det som vert kviskra i øyra på dykk, skal de ropa ut på taki.
28  Ottast ikkje dei som drep lekamen, men ikkje kann drepa sjeli! Ottast heller han som kann tyna både sjel og lekam i helvete!
29  Sel dei ikkje tvo sporvar for ein øyre? Og ikkje ein av dei fell ned på jordi utan Far dykkar vil.
30  Og jamvel alle håri på hovudet dykkar er talde.
31  So ver ikkje redde! De er meir enn mange sporvar.
32  Den som då kjennest ved meg for folk, han skal eg og kjennast ved for Far min i himmelen;
33  Men den som avneittar meg for folk, han skal eg og avneitta for Far min i himmelen.
34  De må ikkje tru eg er komen for å føra fred ned på jordi! Eg er ikkje komen med fred, men med sverd.
35  Eg er komen for å setja ufred millom far og son, og millom mor og dotter, og millom vermor og sonekona,
36  og mannen skal få sin eigen huslyd til uvener.
37  Den som hev far eller mor kjærare enn meg, er ikkje verd meg, og den som hev son eller dotter kjærare enn meg, er ikkje verd meg,
38  og den som ikkje tek krossen sin og fylgjer etter meg, er ikkje verd meg.
39  Den som vinn livet sitt, skal missa det, og den som misser livet for mi skuld, skal vinna det.
40  Den som tek imot dykk, tek imot meg, og den som tek imot meg, tek imot han som sende meg.
41  Den som tek imot ein profet for di han er ein profet, skal få same løni som ein profet, og den som tek imot ein rettferdig for di han er rettferdig, skal få same løni som ein rettferdig.
42  Og den som gjev ein av desse små, um det er ikkje anna enn ei skål med kaldt vatn, for di han er min læresvein, han skal på ingen måte missa løna si, det segjer eg dykk for visst.
 
 
# Matteus' evangelium 11
1  Då Jesus hadde sagt alt det han vilde leggja dei tolv læresveinane på minne, for han burt att og tok til å læra folk og tala for dei kring i byane.
2  Johannes fekk høyra i fengslet um gjerningane åt Kristus. Då sende han bod med læresveinane sine og spurde han:
3  Er du den som skal koma, eller lyt me venta ein annan?
4  Jesus svara: Gakk og seg Johannes kva de høyrer og ser:
5  Blinde fær syni si, og halte gjeng ikring, spillsjuke vert reine, og dauve høyrer, daude stend upp att, og fatige fær høyra evangeliet;
6  og sæl er den som ikkje styggjest ved meg.
7  Då dei gjekk burt, tok Jesus til å tala til folket um Johannes: Kvi gjekk de ut i øydemarki? Vilde de sjå ei røyr som svagar att og fram i vinden?
8  Kvi gjekk de då der ut? Vilde de sjå ein mann med fine klæde? Nei, dei som gjeng i fine klæde, held til i kongsgardane.
9  Men kvi gjekk de då der ut? Vilde de sjå ein profet? Ja, segjer eg dykk, og det ein som er meir enn profet!
10  Det er um han det er skrive: Sjå, eg sender mitt bod framfyre deg; han skal rydja vegen din for deg.
11  Det segjer eg dykk for sant: Aldri hev det stige fram nokon større millom dei som er fødde av kvinnor, enn Johannes døyparen; og endå er den minste i himmelriket større enn han.
12  Men frå Johannes døyparens tid og til denne stund bryt folk seg med makt inn i himmelriket, og dei som bryt seg inn, riv det til seg.
13  For alle profetane og lovi spådde alt heilt til Johannes kom,
14  og vil de tru det, so er han Elias som skal koma.
15  Høyr etter, kvar som øyro hev!
16  Kven skal eg likna denne ætti med? Dei likjest born som sit på torget og ropar til andre born:
17  Me let i fløyta åt dykk, og de dansa ikkje; me song eit syrgjekvede, og de øya ikkje.
18  For fyrst kom Johannes, og korkje åt eller drakk; då sa dei: Han må vera forgjord!
19  So kom Menneskesonen; han et og drikk, og so segjer dei: Sjå for ein etar og drikkar! Han er godvener med tollmenn og syndarar! Men visdomen hev prova si rettferd med sine born.
20  So tok han til å lasta dei byane som han hadde gjort flest under i, for di dei ikkje hadde vendt um:
21  Ve yver deg, Korasin! Ve yver deg, Betsaida! Hadde dei underi som eg gjorde i dykk, vore gjorde i Tyrus og Sidon, so hadde dei longe angra og havt på seg sekk og oska.
22  Men det segjer eg dykk: På domedag skal det ganga Tyrus og Sidon likare enn dykk.
23  Og du, Kapernaum, som hev vore lyft upp til himmelen, til helheimen skal du støytast ned! For hadde dei underi som er gjorde i deg, vore gjorde i Sodoma, so hadde han stade til denne dag.
24  Men det segjer eg dykk: På domedag skal det ganga Sodoma-landet likare enn dykk.
25  I den same tidi tok Jesus til ords og sa: Eg lovar deg, Fader, du som råder yver himmelen og jordi, at du hev løynt dette for dei lærde og kloke, og openberra det for dei ulærde og barnslege!
26  Ja, Fader, for soleis tykte du det best!
27  Alt hev Far min gjeve i mine hender, og ingen kjenner Sonen, utan Faderen, og ingen kjenner Faderen, utan Sonen og dei som Sonen vil openberra det for.
28  Kom til meg, alle de som slit og hev tungt å bera! hjå meg skal de få kvila dykk ut!
29  Tak mitt åk på dykk, og lær av meg! for eg er mild og mjuk i hjarta; so skal de finna kvild for sjelene dykkar.
30  For mitt åk er godt, og mi byrd er lett.
 
 
# Matteus' evangelium 12
1  I den tidi gjekk Jesus på ein sabbat yver åkrane. Læresveinane hans var svoltne og tok til å riva av aks og eta.
2  Då farisearane såg det, sa dei til han: Sjå læresveinane dine! - no gjer dei noko som ingen hev lov til å gjera på ein sabbat!
3  Han svara: Hev de ikkje lese kva David gjorde då han var svolten, han og dei som var med han,
4  at han gjekk inn i Guds hus og åt skodebrødi, og dei hadde han ikkje lov til å eta, korkje han eller fylgjesmennene hans, men berre prestane.
5  Eller hev de ikkje lese i lovi at prestane bryt helgi i templet på sabbaten og er endå skuldlause?
6  Men eg segjer dykk at her er det som er større enn templet.
7  Og hadde de visst kva som ligg i det ordet: Det er miskunn, ikkje offer, eg hev hugnad i, so hadde de ikkje fordømt desse uskyldige.
8  For Menneskesonen råder yver sabbaten.
9  So gjekk han burt derifrå og til synagoga deira.
10  Der var det ein mann som hadde ei nomi hand. So spurde dei han: Tru det rett å lækja folk på ein sabbat? For dei vilde få noko å klaga han for.
11  Då sa han til dei: Kven av dykk dreg ikkje upp att ein sau som hev dotte ned i eit dike for han på ein sabbat?
12  Og kor mykje meir er ikkje eit menneske enn ein sau! So må det då vera rett å gjera vel på sabbaten.
13  So segjer han til mannen: Rett fram handi! Då rette han henne fram, og ho vart frisk liksom hi handi.
14  Men farisearane gjekk ut og la råd um korleis dei skulde få rudt han or vegen.
15  Då Jesus vart vis med det, for han burt. Og det fylgde mange med han. Han lækte dei alle,
16  men forbaud dei strengt å gjera han kjend.
17  Soleis skulde det sannast det som er tala gjenom Esaias, profeten, når han segjer:
18  Sjå min tenar som eg hev valt ut, han som eg elskar, han min hjartehugnad! På han vil eg leggja Anden min, og han skal forkynna rett for heidningane.
19  Han skal ikkje tretta, ikkje ropa. Ingen skal høyra røysti hans i gatone.
20  Eit broste røyrstrå skal han ikkje brjota og ikkje sløkkja ein rjukande veik, fyrr han hev ført retten fram til siger;
21  og til hans namn skal heidningane setja si von.
22  Sidan kom dei til han med ein forgjord som var både blind og mållaus, og han gjorde han god att, so den mållause tala og såg.
23  Då vart alt folket reint upp i under og sa: Dette skulde vel ikkje vera Davids-sonen?
24  Då farisearane høyrde det, sa dei: Denne kunde ikkje driva ut dei vonde åndene, fekk han ikkje hjelp av Be'elsebul, hovdingen deira.
25  Men Jesus visste kva dei tenkte, og sa til dei: Eit rike som ligg i strid med seg sjølv, kjem snart til å øydast, og ein by eller eit hus som er kome i strid med seg sjølv, stend ikkje lenge.
26  Er det no so at Satan driv ut Satan, so er han komen i strid med seg sjølv, og korleis kann då riket hans standa?
27  Og hjelper Be'elsebul meg til å driva ut dei vonde åndene, kven hjelper då dykkar eigne folk til å driva dei ut? Difor skal dei vera domarane dykkar.
28  Men er det Guds Ande som hjelper meg til å driva ut dei vonde åndene, so er då Guds rike kome til dykk.
29  Eller kven kann ganga inn i huset til ei kjempa og rana eignelutane hans, hev han ikkje fyrst lagt kjempa i band? då kann han rana det som i huset er.
30  Den som ikkje er med meg, er imot meg, og den som ikkje sankar med meg, han spreider.
31  Difor segjer eg dykk: All synd og spotting skal tilgjevast menneski, men spott imot Anden skal ikkje tilgjevast.
32  Og den som segjer eit ord mot Menneskesonen, skal få tilgjeving for det; men den som talar mot den Heilage Ande, fær aldri tilgjeving, korkje i dette livet eller i det som skal koma.
33  Anten lyt de segja: Treet er godt, og frukti på det er god, eller og: Treet er låkt, og frukti på det er låk. For på frukti kjenner ein treet.
34  De orme-ungar, korleis kann de tala noko godt, de som er vonde? for frå munnen kjem det som hjarta er fullt av.
35  Ein god mann ber fram gode ting av det gode han gøymer hjå seg, og ein vond mann ber fram vonde ting av det vonde han gøymer på.
36  Men det segjer eg dykk: Kvart gagnlaust ord som folk hev tala, skal dei svara for på domedag,
37  for etter ordi dine vert du frikjend, og etter ordi dine vert du felt.
38  Då tok nokre skriftlærde og farisearar til ords og sa: Meister, me vil gjerne sjå eit teikn av deg!
39  Han svara: Ei vond og utru ætt krev etter teikn, men dei skal ikkje få anna teikn enn det som hende Jonas, profeten.
40  For liksom Jonas var tri dagar og tri næter i fiske-buken, soleis skal Menneskesonen vera tri jamdøger under jordi.
41  Ninive-mennene skal møta for domen saman med denne ætti og fella dei; for dei vende um då Jonas tala for dei, og her er meir enn Jonas.
42  Sud-lands-dronningi skal standa fram for domen i hop med denne ætti og fella dei; for ho kom frå verdsens ende og vilde høyra Salomos visdom, og her er meir enn Salomo.
43  Når den ureine åndi fer ut or eit menneske, flakkar ho yver vasslause vidder og leitar etter ein kvilestad, men finn ingen.
44  So segjer ho: Eg vil fara attende til huset mitt, som eg flutte utor. Og når ho kjem der, finn ho det tomt og feia og fjelga.
45  Då fer ho av stad og tek med seg sju andre ånder som er argare enn ho er sjølv, og dei gjeng inn og vert buande der, og hev det vore ille med det mennesket fyrr, so vert det endå verre sidan. Soleis kjem det og til å ganga med denne vonde ætti.
46  Medan han heldt på å tala til folket, var mor hans og brørne hans komne, og no stod dei utanfor og vilde finna han.
47  Då so ein kom inn og sa det til han,
48  svara han: Kven er mor mi, og kven er brørne mine?
49  So rette han handi ut mot læresveinane sine og sa: Sjå der er mor mi og brørne mine!
50  For den som gjer det Far min i himmelen vil, han er bror min og syster mi og mor mi.
 
 
# Matteus' evangelium 13
1  Same dagen gjekk Jesus ut og sette seg nedmed sjøen.
2  Då samla det seg so mykje folk ikring han at han laut ganga ut i ein båt og setja seg der, og heile folkemengdi stod på strandi.
3  Då sa han dei mangt og mykje i likningar og tok so til ords: Ein såmann gjekk ut og skulde så,
4  og då han sådde, fall noko av kornet frammed vegen, og fuglane kom og åt det upp.
5  Noko fall på steingrunn; der hadde det ikkje mykje jord, og det rann snøgt upp, av di der var so grunt,
6  men då soli steig, skein det av; for det hadde ikkje rot.
7  Noko fall millom klunger, og klungeren voks upp og kjøvde det.
8  Noko fall i god jord og gav grøda, sumt hundrad foll, og sumt seksti foll, og sumt tretti foll.
9  Høyr etter, kvar som øyro hev!
10  Læresveinane kom og sa til han: Kvi talar du til dei i likningar?
11  Då svara han: De fær vita løyndomane i himmelriket, men det gjer ikkje dei.
12  For den som hev, han skal få, so han hev nøgdi; men den som inkje hev, skal missa endå det som han hev.
13  Difor talar eg til dei i likningar; for um dei ser, so ser dei ikkje, og um dei høyrer, so høyrer dei ikkje og skynar ikkje.
14  På dei vert det sanna det som Esaias spådde: Ja, høyra skal de nok, men ikkje håtta, sjå skal de nok, men ikkje skilja.
15  For hjarta i dette folket er hardt; tungt høyrer dei med øyro, og augo let dei att, so dei ikkje skal sjå med augo og høyra med øyro og skyna med hjarta og venda um, so eg kunde få lækja dei.
16  Men sæle dykkar augo som ser, og dykkar øyro som høyrer!
17  For det segjer eg dykk for sant: Mange profetar og rettferdige stunda etter å sjå det som de ser, og fekk ikkje sjå det, og høyra det som de høyrer, og fekk ikkje høyra det.
18  So høyr no de likningi um såmannen:
19  Kvar gong nokon høyrer ordet um riket og ikkje skynar det, so kjem den vonde og stel burt det som er sått i hjarta hans; det er det kornet som var sått frammed vegen.
20  Det som var sått på steingrunn, det er den som høyrer ordet og straks tek imot det med gleda,
21  men han hev ikkje rot i seg, og held ikkje ut langt belet; kjem han i naud eller fåre for ordet skuld, so leidest han snart og fell ifrå.
22  Det som var sått millom klunger, det er den som høyrer ordet, men suti for det timelege og den svikalle rikdomen kjøver ordet, so det ikkje ber frukt.
23  Det som var sått i god jord, det er dei som høyrer ordet og skynar det; dei er det som gjev grøda; ein gjev hundrad foll, og ein seksti foll, og ein tretti foll.
24  So sette han fram ei onnor likning og sa: Himmelriket kann liknast med ein mann som hadde sått godt frø i åkeren sin;
25  men medan folket sov, kom uvenen hans og sådde svimling* millom kveiten, og gjekk sin veg.
26  Då no åkeren voks upp og skaut aks, so kom svimlingen og til synes.
27  Då gjekk sveinane til husbonden og sa: Herre, sådde du ikkje godt frø i åkeren din? Kvar kjem då ugraset frå?
28  Det hev ein uven gjort, svara han. Vil du me skal ganga og rykkja det upp? segjer dei.
29  Nei, sa han, for då kunde de koma til å riva upp kveiten og med det same.
30  Lat båe veksa med einannan til hausten, og når skurdonni kjem, vil eg segja til skjerarane: Sanka fyrst svimlingen saman og bunta han i hop til å brennast, men hav kveiten inn i løda mi!
31  So sette han fram ei likning til og sa: Himmelriket er likt eit senapskorn som ein mann tok og sette i hagen sin.
32  Det er mindre enn alle andre frøkorn; men når det hev vakse upp, er det større enn alle hagevokstrar og vert eit heilt tre, so fuglane i lufti kjem og byggjer reir i greinene på det.
33  So sa han dei ei onnor likning: Himmelriket er likt ein surdeig som ei kona tok og gøymde i tri skjeppor mjøl, til alt mjølet var syrt.
34  Alt dette tala Jesus til folket i likningar, og utan likningar tala han aldri til dei,
35  so det skulde sannast det som er tala gjenom profeten, når han segjer: Med likningar vil eg lata upp min munn, og segja fram det som var løynt frå verdi vart grunnlagd.
36  So bad han farvel med folket og gjekk inn att. Då kom læresveinane til han og sa: Tyd ut for oss likningi um svimlingen i åkeren!
37  Han svara: Den som sår det gode frøet, er Menneskesonen;
38  åkeren er verdi; det gode frøet er dei som eig heime i riket, og svimlingen dei som høyrer den vonde til;
39  uvenen som sådde svimlingen, er djevelen; hausten er endelykti på verdi, og skurdfolket er englane.
40  Liksom no svimlingen vert sanka i hop og uppbrend, soleis skal det ganga til når det vert ende på verdi:
41  Menneskesonen skal senda ut englane sine, og dei skal sanka ut or riket hans alt som skjemmer ut, og alle som gjer urett,
42  og kasta dei i den gloande omnen, der dei græt og skjer tenner.
43  Då skal dei rettferdige skina som soli i riket åt Far sin. Høyr etter, kvar som øyro hev!
44  Himmelriket er likt ein skatt som var nedgraven i ein åker. Den skatten var det ein mann som fann; han grov han ned att, og glad som han var, gjekk han burt og selde alt det han hadde, og kjøpte åkeren.
45  Sameleis er himmelriket likt ein kjøpmann som leita etter vene perlor.
46  Då han so fann ei som var ovgild, gjekk han av og gjorde alt han åtte i pengar, og kjøpte den perla.
47  Sameleis er himmelriket likt ei not som dei kastar i sjøen og fangar alle slag fisk i;
48  når ho er full, dreg dei henne upp på strandi, og so set dei seg ned og sankar den gode fisken i koppar, men den som ikkje duger, kastar dei ut.
49  Soleis skal det ganga til når det vert ende på verdi. Då skal englane fara ut og skilja dei vonde frå dei rettferdige
50  og kasta dei vonde i den gloande omnen, der dei græt og skjer tenner.
51  Skjøna de alt dette? Dei svarar: Ja.
52  Det er godt, sa han; for ein lærar som hev gjenge himmelriksskulen, er lik ein husbond som hentar fram både nytt og gamalt av det han hev gøymt.
53  Då Jesus hadde sagt dei alle desse likningane, for han burt att.
54  So kom han til heimstaden sin og lærde dei i synagoga deira, so dei vart reint upp i under og sa: Kvar hev han fenge slik visdom frå og slike underfulle krafter?
55  Er ikkje dette timbremannssonen? Heiter ikkje mor hans Maria, og brørne hans Jakob og Josef og Simon og Judas?
56  Og systerne hans, bur dei ikkje alle her i grendi? Kvar hev so han fenge alt det frå?
57  Og dei stygdest ved han. Men Jesus sa til dei: Ein profet er ikkje vanvyrd utan i si eige grend og i si eigi ætt.
58  Og han gjorde ikkje mange under der, for di dei var so vantrune.
 
 
# Matteus' evangelium 14
1  Ved det leitet fekk Herodes, fylkeskongen, høyra gjetordet um Jesus.
2  Då sa han til mennene sine: Det er Johannes, døyparen! No hev han stade upp frå dei daude; difor tér det seg so underfulle krafter i han.
3  Herodes hadde teke Johannes og lagt han i bolt og jarn for Herodias skuld, kona åt Filip, bror hans.
4  For Johannes hadde sagt til han: Du må ikkje hava henne.
5  Og Herodes vilde helst ha slege han i hel, men han torde ikkje for folket; for dei heldt han for ein profet.
6  So var det årmålsdagen åt Herodes; og dotter åt Herodias dansa for dei, og Herodes tykte so godt um henne
7  at han lova og svor ho skulde få kva ho bad um.
8  Då fekk mori henne til å segja: Gjev meg hovudet åt Johannes døyparen, her, på eit fat!
9  Kongen vart ille ved, men for di han hadde svore, og for gjestene skuld, sa han at dei skulde lata henne få det,
10  og han sende ut folk og let dei hogga hovudet av Johannes i fengslet.
11  So kom dei med hovudet hans på eit fat og gav det til møyi, og ho gjekk til mor si med det.
12  Og læresveinane hans kom og tok liket og bar han til gravi; sidan gjekk dei til Jesus med bod um det som var hendt.
13  Då Jesus høyrde det, for han i ein båt burt til ein øydestad, so han kunde få vera åleine; men folket fekk spurt det og fylgde etter han landveges frå byane.
14  Då han steig i land, fekk han sjå ein stor folkehop, og han tykte hjarteleg synd i dei og lækte dei som var sjuke.
15  Då det leid til kvelds, gjekk læresveinane burt til han og sa: Det er audt her, og dagen lid; send folket frå deg, so dei kann ganga burt i grendene og kjøpa seg mat!
16  Dei treng ikkje ganga burt, sa Jesus, gjev de dei mat!
17  Me hev ikkje anna fem brødleivar og tvo fiskar, svara dei.
18  Kom hit til meg med det! sa han.
19  So bad han folket setja seg i graset, og tok dei fem brødleivane og dei tvo fiskane, og såg upp imot himmelen og signa dei, og so braut han brødet og gav det til læresveinane, og læresveinane gav det til folket.
20  Alle åt og vart mette, og då dei samla upp dei stykki som att var, so vart det tolv fulle korger.
21  Og det var um lag fem tusund mann som hadde ete, umfram kvinnor og born.
22  Med same dette var gjort, nøydde han læresveinane til å ganga i båten og fara fyre seg yver sjøen, medan han bad farvel med folket.
23  Då han so hadde sendt folket frå seg, gjekk han upp i fjellet, so han kunde vera for seg sjølv og beda, og etter det var avdaga, var han der einsleg.
24  Båten var alt midt utpå sjøen og tevla hardt i bylgjone; for vinden var imot.
25  Då, i den fjorde nattevakti, kom han gangande burtimot dei yver sjøen;
26  og då læresveinane såg han ganga på sjøen, vart dei forfærde og sa: Det er eit skrymt! og dei var so redde at dei skreik.
27  Men i det same tala han til dei og sa: Ver hugheile! Det er eg. Ver ikkje redde!
28  Då tok Peter til ords og sa: Herre, er det du, so seg at eg skal koma til deg på vatnet.
29  Kom du! svara han. So steig Peter ut or båten og gjekk burtyver vatnet og vilde møta Jesus.
30  Men då han såg det harde veret, vart han redd og tok til å søkka. Då ropa han: Herre, frels meg!
31  Og med det same rette Jesus ut handi og greip han og sa: Kor lite tru du hev! Kvi tvila du?
32  So steig dei upp i båten, og vinden la seg.
33  Og dei som var i båten, fall på kne for han og sa: Ja, sanneleg er du Guds Son!
34  Då dei var komne yver, la dei til lands i Gennesaret.
35  Folket der i bygdi kjende han att og sende bod kringum i heile grannelaget. Då kom dei til han med alle som hadde vondt,
36  og dei bad um at dei berre måtte få taka i falden på kjolen hans; og alle som kom nær han, vart gode att.
 
 
# Matteus' evangelium 15
1  So kom det nokre farisearar og skriftlærde til Jesus frå Jerusalem og sa:
2  Kvi bryt læresveinane dine dei skikkane me hev etter dei gamle? dei tvær ikkje hendene fyrr dei gjeng til bords!
3  Og de, svara han, kvi bryt de Guds bod for skikkane dykkar skuld?
4  Gud hev sagt: Du skal æra far din og mor di, og: Den som bannar far sin eller mor si, skal døy.
5  Men de segjer: Når ein talar so til far sin eller mor si: Det som eg kunde ha hjelpt deg med, lyt eg gjeva til templet - so tarv han ikkje æra foreldri sine.
6  Soleis hev de gjort Guds bod um inkje for dykkar eigi læra, skuld.
7  De hyklarar! Esaias spådde sant um dykk då han sa:
8  Dette folket ærar meg med lippone, men hjarta deira er langt ifrå meg;
9  men dei dyrkar meg fåfengt, med di dei lærer folk det som er menneskebod.
10  So kalla han folket hit åt seg og sa til dei: Høyr etter og tenk på det eg segjer!
11  Det er ikkje det som kjem inn i munnen, som gjer mennesket ureint, men det som gjeng ut or munnen, det er det som gjer mennesket ureint!
12  Då gjekk læresveinane fram og sa til han: Veit du at farisearane vart arge då dei høyrde det du sa?
13  Han svara: Kvar plante som ikkje Far min i himmelen hev sett, skal rivast upp med rot.
14  Bry dykk ikkje um dei! Dei er blinde vegleidarar for blinde; og når ein blind leider ein blind, so dett dei båe i grøfti.
15  Då tok Peter til ords og sa til han: Tyd oss den likningi du sa!
16  Han svara: Hev de endå ikkje betre vit, de heller?
17  Skynar de ikkje at alt det som kjem inn i munnen, gjeng ned i magen og fer ut der det skal?
18  Men det som gjeng ut or munnen, kjem frå hjarta, og det gjer mennesket ureint;
19  for frå hjarta kjem vonde tankar: manndråp, ekteskapsbrot, lauslivnad, tjuvskap, range vitnemål, gudsspotting.
20  Det er det som gjer mennesket ureint; men å eta med utvegne hender gjer ikkje mennesket ureint.
21  So for Jesus derifrå og tok vegen burt til bygdene kring Tyrus og Sidon.
22  Då kom det ei kananeisk kona ut frå dei grendene og ropa: Herre, Davids son, gjer sælebot på meg! Dotter mi er so ille plaga av ei vond ånd.
23  Men han svara henne ikkje eit ord. Då gjekk læresveinane fram og bad han: Kjære, få henne frå deg! Ho ropar so etter oss.
24  Han svara: Det er berre dei forkomne sauene av Israels-huset eg er send til.
25  So kom ho og fall på kne for han og sa: Herre, hjelp meg!
26  Men han svara: Det er ikkje vent å taka brødet frå borni og kasta det for hund-ungane.
27  Det er sant, Herre, sa ho, men hund-ungane et då av dei molane som fell frå bordet åt herrane deira.
28  Då svara Jesus: Stor er trui di, kona! Du skal få det som du vil. Og dotter hennar vart god att i same stundi.
29  So tok Jesus på ei onnor leid og kom til Galileasjøen, og han gjekk upp i fjellet og sette seg der.
30  Då kom dei til han i store flokkar, og hadde med seg halte og blinde og mållause og kryplingar og mange andre, og la dei ned for føtene hans, og han gjorde dei gode att,
31  so folket undra seg då dei såg at mållause tala, og kryplingar vart friske og føre, og halte gjekk ikring, og blinde såg; og dei lova Israels Gud.
32  Då kalla Jesus læresveinane til seg og sa: Eg tykkjer hjarteleg synd i folket; for no hev dei alt vore hjå meg i tri dagar, og dei hev ikkje noko å eta; og ikkje vil eg senda dei fastande frå meg; for då kunde dei ormektast på vegen.
33  Læresveinane svara: Kor skal me her i øydemarki få brød nok til å metta so stor ein hop?
34  Kor mykje brød hev de? spurde Jesus. Sju leivar, sa dei, og nokre få småfiskar.
35  Då let han folket setja seg ned på marki,
36  og han tok dei sju leivane og fiskane, og takka og bytte dei sund og gav det til læresveinane, og læresveinane gav det til folket.
37  Då alle hadde ete og var mette, samla dei upp dei stykki som att var; det var sju fulle korger.
38  Og det var fire tusund mann som hadde ete, umfram kvinnor og born.
39  Sidan bad Jesus farvel med folket og steig ut i båten og for til Magadanbygdi.
 
 
# Matteus' evangelium 16
1  Då kom farisearane og saddusearane og freista han, og bad at han vilde lata dei få sjå eit teikn frå himmelen.
2  Han svara: Um kvelden segjer de: Det vert godt ver; for himmelen er raud,
3  og um morgonen: I dag vert det uver; for himmelen er raud og myrk. Himmelsbragdi veit de å døma um, men tidarteikni kann de ikkje tyda.
4  Ei vond og utru ætt krev etter teikn, men dei skal ikkje få anna teikn enn Jonas-teiknet. Dermed snudde han seg ifrå dei og gjekk burt.
5  Då dei so for yver til hi sida, gløymde læresveinane å taka brød med seg.
6  So sa Jesus til dei: Sjå til at de tek dykk i vare for farisear- og saddusear-surdeigen!
7  Då tenkte dei med seg: Det er av di me ikkje tok brød med oss!
8  Jesus gådde det og sa: Kvi tenkjer de med dykk at det er av di de ikkje hev brød med, de fåtruande?
9  Hev de endå so lite vit? Kjem de ikkje i hug dei fem brødleivane til dei fem tusund mann, og kor mange korger de fekk att,
10  og ikkje dei sju leivane til dei fire tusund, og kor mange korger de då fekk att?
11  Kann de då ikkje skyna at det ikkje var brød eg tala til dykk um? Men akta dykk for farisear- og saddusear-surdeigen!
12  Då skyna dei at det ikkje var surdeigen i brødet han hadde meint, men læra åt farisearane og saddusearane.
13  Då Jesus var komen til bygdene kring Cæsarea Filippi, spurde han læresveinane sine: Kven segjer folk at Menneskesonen er?
14  Dei svara: Sume segjer: Johannes døyparen, andre: Elias, endå andre: Jeremias eller ein annan av profetane.
15  Kven segjer då de at eg er? spurde han.
16  Då tok Simon Peter til ords og sa: Du er Messias, den levande Guds Son.
17  Og Jesus sa til han: Sæl er du, Simon Jonasson! for det er ikkje kjøt og blod som hev lært deg det, men Far min i himmelen.
18  Og no segjer eg deg at du er Peter; yver den steinen vil eg byggja mi kyrkja, og helheimsportane skal ikkje vinna yver henne.
19  Eg vil gjeva deg lyklane til himmelriket; det som du bind på jordi, skal vera bunde i himmelen, og det som du løyser på jordi, skal vera løyst i himmelen.
20  So forbaud han læresveinane å segja det til nokon at han var Messias.
21  Frå den tidi tok Jesus til å syna læresveinane at han laut fara til Jerusalem og tola mykje vondt av styresmennene og øvsteprestane og dei skriftlærde, og at dei kom til å drepa han, men tridje dagen skulde han standa upp att.
22  Peter tok han til sides og for til å telja for han og sa: Hjelpe deg Gud, Herre! Slikt må aldri henda deg!
23  Då snudde han seg imot Peter og sa: Gakk utor augo mine, Satan! Du er meg eit stygge, for du hev ikkje ans for det som er Guds vilje, men berre for det som er menneskevilje.
24  Same gongen sa Jesus til læresveinane sine: Vil nokon vera i lag med meg, so lyt han gløyma seg sjølv og taka krossen sin upp og fylgja etter meg.
25  For den som vil berga livet sitt, skal missa det; men den som misser livet for mi skuld, skal finna det.
26  Kva batar det eit menneske um han vinn heile verdi, men taper sjeli si? Eller kva hev mennesket å gjeva i byte for sjeli si?
27  For Menneskesonen skal koma i herlegdomen åt Far sin med englane sine, og då skal han gjeva kvar og ein lika for det dei hev gjort.
28  Det segjer eg dykk for visst: Sume av dei som stend her, skal ikkje smaka dauden fyrr dei hev set Menneskesonen koma i sitt kongelege velde.
 
 
# Matteus' evangelium 17
1  Seks dagar etter tok Jesus Peter og Jakob og Johannes, bror hans, med seg upp på eit høgt fjell, og der var dei åleine.
2  Då vart han forklåra for augo deira: andletet hans skein som soli, og klædi var kvite som ljoset.
3  Og best det var, fekk dei sjå Moses og Elias; dei stod og tala med han.
4  Då tok Peter til ords og sa til Jesus: Herre, det er godt at me er her! Vil du, so skal eg gjera tri hyttor her, ei åt deg og ei åt Moses og ei åt Elias.
5  Fyrr han hadde tala ut, kom det ei ljos sky og skygde yver dei, og or skyi kom det ei røyst som sa: Dette er Son min, han som eg elskar, han som eg hev hugnad i. Høyr på han!
6  Då læresveinane høyrde det, kasta dei seg å gruve og var ovleg redde.
7  Jesus gjekk burt åt dei og tok i dei og sa: Reis dykk upp, og ver ikkje redde!
8  Men då dei såg upp, vart dei ikkje vare nokon utan Jesus åleine.
9  So gjekk dei ned av fjellet, og Jesus sa til dei: Tala ikkje til nokon um den syni de hev havt, fyrr Menneskesonen hev stade upp frå dei daude!
10  Då spurde læresveinane: Kvi segjer då dei skriftlærde at fyrst lyt Elias koma?
11  Han svara: Elias kjem nok og skal setja alt i rett lag att;
12  men eg segjer dykk: Elias er alt komen, og dei kjendest ikkje ved han, men for åt med han som dei vilde; like eins kjem dei til å fara med Menneskesonen.
13  Då skyna dei at det var Johannes døyparen han tala til dei um.
14  Då dei hadde nått fram til folkehopen, kom det ein mann og fall på kne for han og sa:
15  Herre, gjer sælebot på son min! Han hev nedfallsotti og lid mykje vondt; tidt fell han i elden og tidt i vatnet.
16  Eg hev vore til læresveinane dine med han, men dei kunde ikkje gjera han god att.
17  Då tok Jesus til ords og sa: Å, du vantrune og rangsnudde ætt! Kor lenge skal eg vera hjå dykk? Kor lenge skal eg tola dykk? Kom hit til meg med han!
18  So tala Jesus strengt til han; då for den vonde åndi utor guten, og han vart god att i same stundi.
19  Då Jesus hadde vorte åleine, kom læresveinane til han og sa: Kvi kunde ikkje me driva den åndi ut?
20  Jesus svara: Av di de er so vantrune; for det segjer eg dykk for sant: Hev de tru, um ho ikkje er større enn eit senapskorn, so kann de segja til dette fjellet: Flyt deg herifrå og dit! - då skal det flytja seg, og ingen ting skal vera umogeleg for dykk.
21  Men dette slaget gjeng ikkje ut utan med bøn og fasta.
22  Medan dei ferdast kring i Galilea, sa Jesus til dei: Menneskesonen skal gjevast yver i menneskehender,
23  og dei skal drepa han, men tridje dagen skal han standa upp att. Då vart dei ovleg sorgfulle.
24  Då dei var komne til Kapernaum, kom dei som kravde inn tempelskatten, til Peter og sa: Legg ikkje meisteren dykkar skatt til templet?
25  Jau, segjer han. So gjekk han inn i huset, og fyrr han fekk sagt noko, spurde Jesus: Kva meiner du Simon? Kven tek kongane på jordi toll eller skatt av - av borni sine eller av framande?
26  Av framande, svara Peter. So er borni skattefrie då, sa Jesus.
27  Men me vil ikkje arga dei - gakk ned til sjøen og kasta ut kroken, og grip den fyrste fisken som kjem upp! Når du so opnar gapet på han, skal du finna ein stater; tak den og gjev dei for meg og deg!
 
 
# Matteus' evangelium 18
1  I same belet kom læresveinane til Jesus og spurde: Kven er no den største i himmelriket?
2  Då kalla han til seg eit lite barn og sette det midt imillom dei
3  og sa: Det segjer eg dykk for sant: Vender de ikkje um og vert som borni, so kjem de aldri inn i himmelriket.
4  Den som gjer seg sjølv liten som dette barnet, han er den største i himmelriket;
5  og den som tek imot eitt sovore barn for mitt namn skuld, han tek imot meg.
6  Men den som freistar nokon av desse små som trur på meg, han var betre faren dei hadde hengt ein kvernstein um halsen på han og søkkt han ned i djupaste havet.
7  Ve yver verdi for freistingane hennar! Freistingar lyt det koma, men ve yver den som freistingi kjem frå!
8  Um handi di eller foten din freistar deg, so hogg dei av og kasta dei frå deg! Det er betre for deg å ganga halt eller vanfør inn til livet enn å hava tvo hender og tvo føter og verta kasta i den ævelege elden.
9  Og um auga ditt freistar deg, so riv det ut og kasta det frå deg! Det er betre for deg å ganga einøygd inn til livet enn å hava tvo augo og verta kasta i helveteselden.
10  Akta dykk at de ikkje vanvyrder nokon av desse små! for eg segjer dykk at englane deira i himmelen allstødt fær sjå åsyni åt Far min i himmelen.
11  For Menneskesonen er komen for å frelsa det som var fortapt.
12  Kva trur de? - Um ein mann hev hundrad sauer, og ein av dei villar seg burt, let han ikkje då dei ni og nitti ganga lause i fjellet og tek ut og leitar etter den som fer vilt?
13  Og hender det at han finn han, då segjer eg dykk for visst: Han gleder seg meir yver han enn yver dei ni og nitti som ikkje hev villa seg burt.
14  Soleis vil ikkje heller Far dykkar i himmelen at ein einaste av desse små skal fortapast.
15  Hev bror din synda imot deg, so gakk til han og tala han til rettes på tvomannshand! Høyrer han på deg, so hev du vunne bror din;
16  men vil han ikkje høyra, so tak med deg endå ein eller tvo, so kvar ting kann provast med tvo eller tri manns vitnemål.
17  Høyrer han ikkje på dei, so seg det til kyrkjelyden! Og høyrer han ikkje på kyrkjelyden heller, då skal han vera som ein heidning og tollmann for deg.
18  Det segjer eg dykk for sant: Alt det de bind på jordi, skal vera bunde i himmelen, og alt det de løyser på jordi, skal vera løyst i himmelen.
19  Sameleis segjer eg dykk: Alt det som tvo av dykk her på jordi er samde um å beda um, det skal dei få av Far min i himmelen.
20  For der som tvo eller tri er samla i mitt namn, der er eg midt imillom dei.
21  Då gjekk Peter fram og sa: Herre, kor mange gonger skal eg tilgjeva bror min når han hev synda imot meg - so mykje som sju gonger?
22  Jesus svara: Ikkje sju gonger, segjer eg deg, men sytti gonger sju gonger!
23  For himmelriket kann liknast med ein konge som vilde gjera upp rekneskapen med tenarane sine.
24  Då han no tok til med uppgjerdi, førde dei fram for han ein som var skuldig ti tusund talentar.
25  Men han hadde ikkje noko å greida det med. So sa herren hans at han skulde seljast, både han og kona hans og borni og alt det han åtte, so gjelda kunde greidast.
26  Då fall tenaren på kne for han og sa: Ver tolug med meg, so skal du få det alt saman!
27  Og herren tykte synd i tenaren sin og gav han fri og ettergav han skuldi.
28  Då den same tenaren kom ut att, møtte han ein av dei andre tenarane, som var skuldig han hundrad peningar, og han greip han og vilde strøypa han og sa: Kom med det du er skuldig!
29  Då fall den andre på kne og bad for for seg og sa: Ver tolug med meg, so skal du få det!
30  Men han vilde ikkje; han tok og sette medtenaren sin i fengsel; der skulde han sitja til skuldi var greidd.
31  Då dei andre tenarane såg kva som gjekk fyre seg, vart dei ille ved; og dei gjekk til herren sin og fortalde han alt det som var hendt.
32  Då kalla herren han fyre seg og sa til han: Du vonde tenar! Heile den store skuldi di gav eg deg etter då du bad meg!
33  Skulde so ikkje du og ha vore mild imot medtenaren din, som eg var imot deg?
34  Og herren hans vart harm, og gav han yver til fangevaktarane, so dei skulde pina han til han hadde greidt all skuldi.
35  So skal og Far min i himmelen gjera med dykk når de ikkje av hjarta tilgjev kvarandre.
 
 
# Matteus' evangelium 19
1  Då Jesus hadde tala desse ordi, bar det so til at han tok ut frå Galilea og for til Juda-bygdene. Han la vegen gjenom landet på hi sida Jordan;
2  mykje folk fylgde han der, og han lækte dei.
3  Då kom farisearane til han og vilde freista han og sa: Tru ein mann hev lov til å skilja seg frå kona si, kva årsak han tykkjest hava?
4  Han svara: Hev de ikkje lese at skaparen alt ifrå det fyrste skapte dei mann og kvinna
5  og sa: Difor skal mannen skiljast med far sin og mor si og halda seg hjå kona si, og dei tvo skal vera eitt kjøt?
6  So er dei då ikkje lenger tvo, men eitt kjøt, og det som Gud hev bunde i hop, det skal ikkje menneskja skilja.
7  Dei segjer til han: Kvi sa då Moses at mannen skulde gjeva kona skilsmålsbrev og senda henne frå seg?
8  For dykkar harde hjarto skuld gav Moses dykk lov til å skiljast frå konone dykkar, svara han; men frå det fyrste hev det ikkje vore so.
9  Og det segjer eg dykk, at den som skil seg frå kona si for anna enn utruskap, og gifter seg med ei onnor, han gjer hor, og den som gifter seg med ei fråskild kona, han gjer hor.
10  Då sa læresveinane til han: Er det den retten som gjeld millom mann og kona, då er det ikkje godt å gifta seg.
11  Han svara: Det er noko som ikkje alle kann læra, men berre dei som hev fenge gåva til det.
12  For det finst gjeldingar som er fødde so av morsliv, og det finst gjeldingar som folk hev gjeldt, og det finst gjeldingar som hev gjeldt seg sjølve for himmelriket skuld. Lat dei skyna det dei som kann!
13  So bar dei småborn til han og bad han vilde leggja hendene på dei og beda for dei. Læresveinane truga dei,
14  men Jesus sa: Lat småborni vera og hindra dei ikkje å koma til meg! For himmelriket høyrer slike til.
15  Og han la hendene på dei, og for so derifrå.
16  Då kom det ein til han og sa: Meister, kva godt skal eg gjera so eg kann få eit æveleg liv?
17  Kvi spør du meg um det som er godt? svara han. Det er berre ein som er god. Men vil du ganga inn til livet, so haldt bodi!
18  Kva for bod? spurde han. Jesus svara: Desse: Du skal ikkje drepa! Du skal ikkje gjera hor! Du skal ikkje stela! Du skal ikkje vitna rangt!
19  Du skal æra far din og mor di! Du skal elska næsten din som deg sjølv!
20  Alt det hev eg halde, segjer den unge mannen; kva er det då som vantar meg?
21  Jesus svara: Vil du vera fullkomen, so tak og sel det du eig, og gjev det til dei fatige! då skal du få ein skatt i himmelen; og kom so og fylg meg!
22  Då den unge mannen høyrde det, vart han ille ved og gjekk burt; for han hadde mykje gods.
23  Då sa Jesus til læresveinane sine: Det segjer eg dykk for sant: Det er vandt for ein rik å koma inn i himmelriket.
24  Ja, eg segjer dykk: Ein kamel kjem lettare gjenom eit nålauga enn ein rik kjem inn i Guds rike.
25  Då læresveinane høyrde det, vart dei reint forfærde og sa: Kven kann då verta frelst?
26  Jesus såg på dei og sa: For menneske er det umogeleg; men for Gud er alt mogeleg.
27  Då tok Peter til ords og sa til han: Sjå, me hev gjeve ifrå oss alt og fylgt deg; kva skal då me få?
28  Og Jesus svara: Det segjer eg dykk for sant: Når alt vert nytt, og Menneskesonen sit i sin glimande kongsstol, då skal de og, som hev fylgt meg, sitja i tolv høgsete og styra dei tolv Israels-ættene.
29  Og kvar som hev skilt seg med hus eller brør eller syster eller far eller mor eller born eller gardar for mitt namn skuld, han skal få det att mange gonger og erva eit æveleg liv.
30  Men mange av dei fyrste skal vera dei siste, og mange av dei siste dei fyrste.
 
 
# Matteus' evangelium 20
1  For himmelriket kann liknast med ein husbond som gjekk ut tidleg um morgonen og vilde leiga arbeidsfolk til vingarden sin.
2  Han vart samd med arbeidsfolki um ein pening for dagen, og sende dei burt i vingarden.
3  So gjekk han ut ikring den tridje timen og fekk sjå nokre andre som stod gjerandslause på torget.
4  Han sa til dei: Gakk de og burt i vingarden, og det som rett er, skal de få. So gjekk dei.
5  Sidan gjekk han ut ikring den sette og niande timen og gjorde like eins.
6  Då det leid til den ellevte timen, gjekk han ut att og fann endå nokre som stod der. Han segjer til dei: Kvi stend de her arbeidslause heile dagen?
7  Av di ingen hev leigt oss, svara dei. Då sa han: Gakk de og burt i vingarden!
8  Um kvelden sa vingardseigaren til hushaldaren sin: Ropa inn arbeidsfolket og lat dei få løni si! Tak til med dei siste og haldt fram til dei fyrste!
9  So kom dei som var leigde ikring den ellevte timen, og fekk ein pening kvar.
10  Då dei fyrste kom, tenkte dei at dei skulde få meir; men dei fekk og kvar sin pening;
11  då dei fekk den, mukka dei mot husbonden og sa:
12  Desse siste hev ikkje arbeidt meir enn ein time, og so gjev du dei likt med oss som hev slite og sveitta heile dagen!
13  Då svara han ein av dei: Eg gjer deg ikkje urett, venen min. Var me ikkje samde um ein pening?
14  Tak du ditt og gakk! Men eg hev hug til å gjeva denne siste likso mykje som deg.
15  Hev eg ikkje lov til å gjera med mitt som eg vil? Eller ser du ilt til det at eg gjer vel?
16  Soleis skal dei siste vera dei fyrste, og dei fyrste dei siste; for mange er kalla, men få utvalde.
17  Medan Jesus var på vegen til Jerusalem, tok han dei tolv læresveinane til sides og sa til dei:
18  No fer me upp til Jerusalem, og Menneskesonen skal gjevast i hendene på øvsteprestane og dei skriftlærde, og dei kjem til å døma han frå livet
19  og gjeva han yver til heidningane, so dei skal spotta og hudfletta og krossfesta han; men tridje dagen skal han standa upp att.
20  Då kom mor åt Sebedeus-sønene til han med sønene sine, og fall på kne og bad han um noko.
21  Kva er det du vil? spurde han. Ho svara: Seg at desse tvo sønene mine skal få sitja innmed deg i riket ditt, den eine på di høgre og den andre på di vinstre sida!
22  De veit ikkje kva de bed um, sa Jesus. Kann de drikka den skåli som eg lyt drikka? Dei svara: Ja, det kann me.
23  Då sa han: Mi skål skal de nok drikka, men sæte ved mi høgre og vinstre sida kann ikkje eg gjeva nokon; det lyt dei få som Far min hev etla det åt.
24  Då dei ti høyrde det, vart dei harme på dei tvo brørne.
25  Då kalla Jesus dei kring seg og sa: De veit at fyrstane råder yver folki sine, og dei store hev velde yver dei.
26  Men so skal det ikkje vera hjå dykk; den som vil verta stor millom dykk, lyt tena dei andre,
27  og den som vil vera den fyrste av dykk, lyt vera træl for dei andre.
28  Menneskesonen er ikkje heller komen for å tenast, men for å tena og gjeva livet sitt til løysepening for mange.
29  Då dei tok ut frå Jeriko, fylgde det mykje folk med han.
30  Attmed vegen sat det tvo blinde, og då dei høyrde at Jesus for framum, ropa dei: Herre, Gjer sælebot på oss, Herre, du Davids son!
31  Folket truga dei og sa dei skulde tegja; men dei ropa endå meir: Herre, gjer sælebot på oss, du som er Davids son!
32  Då stana Jesus og ropa på dei og sa: Kva vil de eg skal gjera for dykk?
33  Herre, lat oss få att syni! svara dei.
34  Jesus tykte synd i dei og tok burt på augo deira; og med ein gong kunde dei sjå, og dei fylgde han.
 
 
# Matteus' evangelium 21
1  Då dei var komne til Betfage, til Oljeberget, og ikkje hadde langt att til Jerusalem, då sende Jesus tvo læresveinar i veg og sa til dei:
2  Gakk inn i den grendi som ligg beint framfor dykk! Der finn de straks ei asna som stend bundi, og ein fole attmed henne; dei skal de løysa og leida hit til meg.
3  Og er det nokon som talar til dykk, so seg: Herren treng um dei; då sender han dei hit med ein gong.
4  Dette hende av di det laut sannast det som er tala gjenom profeten, når han segjer:
5  Seg til Sions dotter: Sjå, her kjem din konge til deg; smålåten rid han på eit asen, folen åt eit kløvdyr.
6  Læresveinane gjekk og gjorde som Jesus hadde sagt.
7  Dei henta asna og folen, og la kjolane sine på dei, og so sette han seg uppå.
8  Og størsteparten av folket breidde klædi sine på vegen; andre hogg greiner av trei og strådde på vegen.
9  Og folkehopane som gjekk fyre og fylgde etter, ropa: Hosianna Davids son! Velsigna vere han som kjem i Herrens namn! Hosianna i det høgste!
10  Då han so drog inn i Jerusalem, vart det eit heilt oppstyr i byen; dei spurde: Kven er dette?
11  Og folkehopane svara: Det er profeten, Jesus frå Nasaret i Galilea.
12  So gjekk Jesus inn i Guds tempel og dreiv ut alle som handla i heilagdomen; han velte bordi åt pengevekslarane og krakkane åt dei som selde duvor,
13  og sa til dei: Det stend skrive: Mitt hus skal kallast eit bønehus. Men de gjer det til eit røvarbol.
14  I templet kom det blinde og halte til han, og han gjorde dei gode att.
15  Men då øvsteprestane og dei skriftlærde såg underi han gjorde, og høyrde borni som ropa i templet: Hosianna Davids son! so vart dei arge og sa til han:
16  Høyrer du kva desse segjer? Ja! svara han. Hev de aldri lese: Av munnen på småborn og sogborn hev du laga deg lovsong?
17  So gjekk han frå dei og ut or byen, til Betania, og var der med natti.
18  Då han gjekk inn til byen att um morgonen, vart han svolten.
19  Då fekk han sjå eit einsleg fiketre attmed vegen. Han gjekk der burt, men fann ikkje anna på treet enn lauv. Då sa han til det: Aldri i verdi skal det koma frukt på deg meir. Og straks turka fiketreet.
20  Då læresveinane såg det, undra dei seg og sa: Korleis kunde det hava seg at fiketreet turka so brått?
21  Jesus svara: Det segjer eg dykk for sant: Dersom de trur og ikkje tvilar, so skal de gjera større ting enn det med fiketreet, ja, um de so segjer til dette fjellet: Lyft deg upp og kasta deg ut i havet! so skal det verta so.
22  Og alt de bed um, skal de få, so sant de trur.
23  So gjekk han inn i templet, og medan han lærde folket, kom øvsteprestane og styresmennene for lyden burt til han og sa: Kva rett hev du til å gjera dette, og kven gav deg den retten?
24  Jesus svara: No vil eg og spyrja dykk um ein ting; svarar de meg på det, so skal eg segja dykk kva rett eg hev til å gjera dette.
25  Kvar var dåpen åt Johannes ifrå - frå himmelen eller frå menneske? Då la dei yver med seg sjølve og sa: Svarar me: Frå himmelen, so segjer han: Kvi trudde de han då ikkje?
26  Og svarar me: Frå menneske, då må me reddast folket; for alle held Johannes for ein profet.
27  So svara dei: Det veit me ikkje. - Då vil ikkje eg heller segja dykk kva rett eg hev til å gjera dette, svara Jesus.
28  Men kva meiner de um det: Det var ein mann som hadde tvo søner. Han kom til den eine og sa: Gakk burt i vingarden og arbeid der i dag, son min!
29  Nei, eg vil ikkje, svara han, men sidan angra han på det og gjekk.
30  So kom faren til den andre og sa det same til han. Ja, herre, det skal eg, svara han, men han gjekk ikkje.
31  Kven av dei tvo gjorde no det faren vilde? Den fyrste, svara dei. Då sa Jesus til dei: Det segjer eg dykk for sant: Tollmenn og skjøkjor kjem fyrr inn i Guds rike enn de.
32  For Johannes kom til dykk på rettferdsvegen, men de trudde han ikkje. Tollmennene og skjøkjone dei trudde han; men endå de såg det, kom de ikkje på andre tankar, og trudde han ikkje då heller.
33  Høyr no ei onnor likning: Det var ein gong ein husbond som laga ein vingard og sette gjerde kringum og stelte til ei vinpersa og bygde eit tårn; so leigde han hagen burt til brukarar og for ut or landet.
34  Då det no leid til at dei skulde hausta av hagen, sende han sveinane sine til brukarane etter avlingi han skulde hava.
35  Men brukarane greip sveinane hans: ein skamslo dei, og ein drap dei, og ein steina dei.
36  So sende han andre sveinar, fleire enn fyrste gongen; men dei gjorde like eins med dei.
37  Sist so sende han son sin til dei og sa: Dei hev no vel age for son min!
38  Men då brukarane såg sonen, sa dei seg imillom: Sjå der er ervingen! Kom, lat oss slå han i hel og eigna til oss arven hans!
39  So tok dei han og støytte han ut or vingarden og slo han i hel.
40  Når no vingardseigaren kjem, kva skal han då gjera med desse brukarane?
41  Med vondt skal han løna desse vonde mennene, svara dei; han skal gjera ende på dei, og vingarden skal han leiga burt til andre brukarar, som gjev han avlingi i rette tid.
42  Då sa Jesus til dei: Hev de aldri lese i skriftene: Den steinen som byggjarane vanda, den var det som vart hyrnestein; det er Herren sjølv som hev gjort det so; for oss er det eit stort under.
43  Difor segjer eg dykk at Gudsriket skal takast ifrå dykk og gjevast til eit folk som ber dei fruktene som høyrer til der.
44  Og den som fell på steinen, han skal slå seg sund, men den som steinen fell på, skal han smuldra til dust.
45  Då øvsteprestane og farisearane høyrde likningane hans, skyna dei at det var dei han tala um.
46  Og dei tenkte på å gripa han, men torde ikkje for folket; for dei heldt han for ein profet.
 
 
# Matteus' evangelium 22
1  So tok Jesus til ords att og sa dei ei onnor likning:
2  Himmelriket kann liknast med ein konge som gjorde brudlaup åt son sin.
3  Han sende ut sveinane sine og kalla dei som var bedne til brudlaups; men dei vilde ikkje koma.
4  So sende han andre sveinar og sa: Seg til dei som er bedne: No hev eg stelt til brudlaupsmaten; uksane mine og gjødfeet er slakta, og alt er ferdigt. Kom no til brudlaups!
5  Men dei brydde seg ikkje um det; ein gjekk ut på åkeren sin og ein annan til krambui si;
6  og dei hine greip sveinane hans og svivyrde dei og slo dei i hel.
7  Då vart kongen harm. Han sende ut herane sine og gjorde ende på dråpsmennene og brende upp byen deira.
8  So sa han til sveinane sine: Alt er ferdigt til brudlaupet, men dei bedne var ikkje verde det.
9  Gakk no ut på vegar og vegskil og bed til brudlaups alle dei de finn!
10  So gjekk sveinane ut på vegane og bad i hop alle dei fann, både vonde og gode, og brudlaupsstova vart full av gjester.
11  Då so kongen kom inn og vilde sjå gjestene, vart han var ein som ikkje var brudlaupsklædd.
12  Han segjer til han: Kjære, korleis hev du kome inn her og er ikkje brudlaupsklædd? Men han kunde ingen ting svara.
13  Då sa kongen til bordsveinane: Bitt hender og føter på han og kasta han ut i myrkret utanfor, der dei græt og skjer tenner!
14  For mange er kalla, men få er utvalde.
15  Då gjekk farisearane burt og la råd um korleis dei skulde få fanga han i ord.
16  Dei sende læresveinane sine til han i lag med Herodes-mennene og let dei segja: Meister, me veit du er ærleg, og det er sanning det du lærer oss um Guds veg, og du bryr deg ikkje um nokon; for du gjer ikkje skil på folk.
17  Seg oss no: Kva meiner du? er det rett å svara skatt til keisaren, eller er det ikkje?
18  Men Jesus skyna den vonde meiningi deira og sa: Kvi freistar de meg, hyklarar?
19  Lat meg sjå skattemynti! So flidde dei han ein sylvpening.
20  Kva er dette for eit bilete og namn? spurde han.
21  Det er keisarens, svara dei. Då sa han til dei: So gjev keisaren det som keisarens er, og Gud det som Guds er!
22  Då dei høyrde det, undra dei seg og gjekk burt ifrå han.
23  Same dagen kom det nokre saddusearar til han - det er dei som segjer at det ikkje er nokor uppstoda - og dei tok til å spyrja han og sa:
24  Meister, Moses hev sagt: Når ein mann døyr barnlaus, so skal bror hans gifta seg med enkja og halda uppe ætti åt bror sin.
25  No var det sju brør hjå oss. Den eine gifte seg og døydde; han hadde ikkje born, og let etter seg kona si til broren.
26  Like eins den andre og den tridje, radt til den sjuande.
27  Etter dei alle døydde kona.
28  Kven av dei sju skal no ho høyra til i eit anna liv? For dei hev havt henne alle.
29  Jesus svara: De fer vilt av di de ikkje kjenner skriftene og ikkje Guds makt.
30  For i eit anna liv er det ingen som gifter seg eller vert burtgift; dei er som Guds englar i himmelen.
31  Men at dei avlidne skal standa upp att, hev de ikkje lese kva Gud hev tala til dykk um det, når han segjer:
32  Eg er Abrahams Gud og Isaks Gud og Jakobs Gud? Og han er ikkje Gud for dei daude, men for dei levande.
33  Då folket høyrde det, vart dei reint upp i under yver læra hans.
34  So snøgt som farisearane fekk høyra at han hadde målbunde saddusearane, samla dei seg kringum han,
35  og ein av dei, som var kunnig i lovi, vilde freista han og spurde:
36  Meister, kva bod er det største i lovi?
37  Han svara: Du skal elska Herren din Gud av alt ditt hjarta og av all din hug og av alt ditt vit.
38  Det er det største og fyrste bodet.
39  Men det er eit anna som er like stort, og det er: Du skal elska næsten din som deg sjølv.
40  På desse tvo bodi kviler heile lovi og profetane.
41  Medan farisearane var samla, spurde Jesus dei åt:
42  Kva trur de um Messias? Kven er han son åt? - Åt David, svara dei.
43  Då sa han: Korleis kann då David i Anden kalla han herre, når han segjer:
44  Herren sa til min herre: Set deg ved mi høgre hand, til dess eg fær lagt dine fiendar under føtene dine!
45  Kallar no David han herre, korleis kann han då vera son hans?
46  Men ingen kunde svara han eit ord. Og ingen torde etter den dag koma med fleire spursmål til han.
 
 
# Matteus' evangelium 23
1  Sidan tala Jesus til folket og til læresveinane sine og sa:
2  På Moses' stol sit dei skriftlærde og farisearane.
3  Alt det dei segjer til dykk, lyt de gjera og halda, men etter gjerningane deira skal de ikkje fara. For dei segjer det, men dei gjer det ikkje.
4  Dei bind i hop tunge byrder og legg på herdane åt folk, men sjølve vil dei ikkje leda dei med ein finger.
5  Alt det dei gjer, gjer dei so folk skal sjå kor gjæve dei er. Dei gjer sine bøneband breide og duskane på kjolen sin store.
6  Dei trår etter dei høgste sæti i gjestebodi og dei fremste sessane i synagogone,
7  og vil at folk skal helsa dei på torget og kalla dei rabbi.
8  Men de skal ikkje lata nokon kalla dykk rabbi; for det er ein som er meisteren dykkar, og de er alle brør.
9  Og far skal de ikkje kalla nokon på jordi; for de hev ein Far, han i himmelen.
10  Ikkje skal de heller lata nokon kalla dykk lærar; for de hev ein lærar, Kristus.
11  Den største av dykk skal vera den som tener dei andre.
12  For den som gjer seg sjølv stor, han skal gjerast liten, og den som gjer seg sjølv liten, han skal gjerast stor.
13  Men ve yver dykk skriftlærde og farisearar, hyklarar som de er! de stengjer himmelriket for folk; sjølve gjeng de ikkje inn, og dei som gjerne vilde, let de ikkje koma inn.
14  Ve yver dykk skriftlærde og farisearar, hyklarar som de er! de et upp husi for enkjor og gjer lange bøner for ei syn skuld; for dette skal de få so mykje strengare dom.
15  Ve yver dykk skriftlærde og farisearar, hyklarar som de er! de fer land og strand for å få ein læresvein, og fær de ein, so gjer de han til eit helvetesbarn, tvo gonger verre enn de er sjølve.
16  Ve yver dykk, blinde vegleidarar! de som segjer: Um ein sver ved templet, so er det 'kje noko, men sver han ved gullet i templet, då er han bunden.
17  Dårar og blinde! Kva er størst, gullet, eller templet som gav gullet si vigsla?
18  Og: Um ein sver ved altaret, so er det 'kje noko, men sver han ved offeret som er på det, då er han bunden.
19  Blindingar! Kva er størst, offeret, eller altaret som vigslar offeret?
20  For den som då sver ved altaret, sver både ved det og alt som på det er;
21  og den som sver ved templet, sver både ved det og ved han som der bur;
22  og den som sver ved himmelen, sver ved Guds høgsæte og ved han som der sit.
23  Ve yver dykk skriftlærde og farisearar, hyklarar som de er! de gjev tiend av mynta og anis og karve, men ansar ikkje det som veg meir i lovi: rettferd og miskunn og truskap. Det skulde ein gjera, og ikkje lata vera hitt heller.
24  Blinde vegleidarar, som silar av myhanken, men svelgjer kamelen!
25  Ve yver dykk skriftlærde og farisearar, hyklarar som de er! de reinskar skåler og fat utanpå, men inni er dei fulle av ran og hækna.
26  Blinde farisearar! Gjer fyrst skåli og fatet reine inni, so vert dei reine utanpå og.
27  Ve yver dykk skriftlærde og farisearar, hyklarar som de er! de likjest kalka graver; utanpå er dei vene å sjå til, men inni er dei fulle av daudingbein og allslags ureinskap.
28  Soleis er de og utanpå rettferdige å sjå til for folk, men inni dykk er de fulle av hyklarskap og urett.
29  Ve yver dykk skriftlærde og farisearar, hyklarar som de er! de byggjer minnesmerke yver profetane og pryder gravene åt dei rettferdige og segjer:
30  Hadde me vore til då federne våre levde, so hadde me ikkje vore med dei og drepe profetane.
31  So vitnar de då um dykk sjølve at de er born åt dei som slo profetane i hel.
32  Haldt no fram på same vis som federne dykkar, til målet er fullt!
33  De eiterormar, de slange-ungar, korleis kann de sleppa undan helvetesdomen?
34  Sjå, difor sender eg til dykk profetar og vismenn og skriftlærde; sume av dei kjem de til å drepa og krossfesta, og sume til å hudfletta i synagogone dykkar og jaga frå by til by,
35  so det skal koma yver dykk alt det skuldlause blodet som hev runne på jordi, frå blodet åt den skuldlause Abel og til blodet åt Sakarias, son åt Barakias, han som de drap millom templet og altaret.
36  Det segjer eg dykk for visst: Yver denne ætti skal det koma alt saman.
37  Jerusalem, Jerusalem, du som slær i hel profetane, og steinar dei som er sende til deg, kor tidt hev eg ikkje vilja samla borni dine kring meg, liksom ein fugl samlar ungane sine under vengene! Men de vilde ikkje.
38  Sjå no skal de få hava huset dykkar audt.
39  For eg segjer dykk: De fær aldri sjå meg meir fyrr de ropar: Velsigna vere han som kjem i Herrens namn!
 
 
# Matteus' evangelium 24
1  Då Jesus steig ut or templet og tok til å ganga burtetter vegen, gjekk læresveinane fram og vilde syna han tempelbygningane.
2  Ja, ser de ikkje alt dette! svara han. Det segjer eg dykk for sant: Her ligg ikkje stein på stein som ikkje skal rivast ned.
3  Sidan, då han sat på Oljeberget, og ingen annan var med, gjekk læresveinane fram til han og sa: Seg oss: Når skal alt dette ganga fyre seg, og kva merke skal me hava på koma di og enden på verdi!
4  Då svara Jesus: Sjå dykk fyre, so ingen forvillar dykk!
5  For mange skal taka mitt namn og segja: Eg er Messias, og føra mange på villstig.
6  De skal få høyra ufred og tidender um ufred; sjå til at de ikkje vert skræmde! For dette lyt henda; men endå er ikkje enden komen.
7  Folk skal reisa seg imot folk, og rike mot rike, og det skal vera uår og jordskjelv kring i landi;
8  men alt det er berre upptaket til føderidene.
9  Då skal dei driva dykk ut i naud og fåre og slå dykk i hel, og alle folk skal hata dykk for mitt namn skuld.
10  Mange skal då falla ifrå, og svika og hata kvarandre,
11  og mange falske profetar skal stiga fram og føra mange på villstig;
12  og av di uretten hev vorte so stor, skal kjærleiken kolna hjå mengdi.
13  Men den som held ut til endes, han skal verta frelst.
14  Og dette evangeliet um riket skal kunngjerast yver heile jordkringen, so alle folkeslag fær vita um det, og då skal enden koma.
15  Når de då ser at den øydande styggedomen, som Daniel, profeten, hev tala um, stend på den heilage staden - den som les det, han akte vel på det! -
16  då lyt dei som er i Juda-land, røma til fjells,
17  og den som er uppå taket, må ikkje stiga ned og henta noko i huset sitt,
18  og den som er utpå marki, må ikkje ganga heim att etter kjolen sin!
19  Stakkars dei som gjeng med barn eller gjev brjost, i dei dagane!
20  Men bed at det ikkje må vera um vinteren eller på ein sabbat de lyt røma!
21  For då skal det vera slik hard naud at det aldri hev vore slik naud frå verdi vart til og til no, og vert ikkje sidan heller.
22  Og vart ikkje den tidi stutt, so fanst det ikkje liv som vart berga; men for dei utvalde skuld skal den tidi vera stutt.
23  Um nokon då segjer til dykk: Sjå her er Messias, eller der, so må de ikkje tru det!
24  For det skal standa fram falske messias'ar og falske profetar og gjera store teikn og under, so jamvel dei utvalde kunde forvillast, um det var råd.
25  Kom i hug: Eg hev sagt dykk det fyreåt!
26  Segjer dei no med dykk: Han er ute i øydemarki, so gakk ikkje der ut! eller: Han er inni koven, so tru det ikkje!
27  For liksom ljonet gjeng ut ifrå aust og skin radt til vest, so skal det vera når Menneskesonen kjem.
28  Der åta er, vil ørnane sankast.
29  Men straks etter dei dagane og trengslone deira skal soli myrkjast, og månen missa sitt ljos; stjernone skal falla ned frå himmelen, og himmelkraftene skakast.
30  Då skal teiknet åt Menneskesonen syna seg på himmelen, og alle ætter på jordi skal øya og gråta, og dei skal sjå Menneskesonen koma i himmelskyene med velde og stor herlegdom.
31  Medan luren ljomar, skal han senda ut englane sine, og dei skal sanka i hop dei han hev valt seg ut, frå heimsens fire hyrno, frå himmelbrun til himmelbrun.
32  Lær ei likning av fiketreet: Når sevja hev kome i greinene, og lauvet tek til å spretta, då veit de at sumaren er nær.
33  Like eins når de ser alt dette; då veit de at han er utfor døri.
34  Det segjer eg dykk for visst: Denne ætti skal ikkje forgangast fyrr alt dette hev hendt.
35  Himmel og jord skal forgangast, men mine ord skal aldri forgangast.
36  Men den dagen og timen veit ingen, ikkje ein gong englane i himmelen - ingen utan Faderen åleine.
37  For som det var i Noahs dagar, so skal det vera når Menneskesonen kjem:
38  liksom dei i dagane fyre storflodi åt og drakk, og gifte seg og vart burtgifte, alt til den dagen då Noah gjekk inn i arki,
39  og ingen visste ordet av fyrr storflodi kom og tok dei alle burt, so skal det vera når Menneskesonen kjem.
40  Då er tvo menn ute på marki; den eine vert henta, og den andre vert att.
41  Tvo kvinnor mel på kverni; den eine vert henta, og den andre vert att.
42  So vak då! For de veit ikkje kva dag Herren dykkar kjem.
43  Men det skynar de at dersom husbonden visste kva tid på natti tjuven kom, so vakte han og let ingen brjota seg inn i huset.
44  Difor lyt de og vera ferdige! Menneskesonen kjem på ei tid de ikkje ventar han.
45  Kvar er no den trugne og vituge drengen, som husbonden hev sett yver tenestfolket, so han skal gjeva dei mat i rett tid?
46  Sæl er den drengen som husbonden ser gjera so når han kjem.
47  Det segjer eg dykk for visst: Han skal setja han yver alt det han eig.
48  Men er drengen ein skarv og segjer med seg: Husbonden min vert lenge burte,
49  og han so tek til å slå dei hine tenarane og et og drikk i lag med drikkarar,
50  då skal husbonden hans koma på ein dag han ikkje ventar det, og i ein time han ikkje veit av,
51  og hogga han sund og lata han få sin lut i lag med hyklarane, der dei græt og skjer tenner.
 
 
# Matteus' evangelium 25
1  Då kann himmelriket liknast med ti brurmøyar som tok lampone sine og gjekk til møtes med brudgomen.
2  Fem av dei var dårlege og fem vituge.
3  Då dei dårlege tok lampone sine, tok dei ikkje olje med seg,
4  men dei vituge tok olje med seg i krukkor attåt lampone sine.
5  Då det no drygde fyrr brudgomen kom, vart dei alle trøytte og sovna.
6  Men midt på natti høyrdest eit rop: No kjem brudgomen! Gakk ut og tak imot han!
7  Då vakna alle brurmøyane og stelte lampone sine.
8  Og dei dårlege sa til dei vituge: Lat oss få noko olje hjå dykk! Lampone våre sloknar.
9  Nei, svara dei vituge, det rekk ikkje til både åt oss og dykk. De lyt heller ganga til kræmaren og kjøpa dykk noko.
10  Medan dei då var burte og vilde kjøpa, kom brudgomen. Dei som var ferdige, gjekk med han inn til brudlaupet; og døri vart stengd.
11  Då det leid um eit bel, kom dei hine møyane og, og sa: Herre, herre, lat upp for oss!
12  Men han svara: Det segjer eg dykk for sant: Eg kjenner dykk ikkje.
13  So vak då! For de veit korkje dag eller time.
14  Det er liksom med ein mann som vilde fara utanlands. Han kalla tenarane sine inn og flidde dei midelen sin:
15  ein gav han fem talentar, ein annan tvo, og den tridje ein talent, etter som kvar dugde til, og so for han or landet.
16  Den som fekk fem talentar, tok straks til å handla med dei, og vann seg fem talentar til.
17  Sameleis den som fekk tvo; han og vann tvo til.
18  Men den som fekk ein talent, gjekk burt og grov eit hol i jordi og gøymde pengane åt husbonden sin.
19  So leid det ei lang tid, då kom husbonden heim att og kravde rekneskap av tenarane sine.
20  Og han som hadde fenge fem talentar, gjekk fram og hadde med seg fem til og sa: Herre, du gav meg fem talentar; sjå her, eg hev vunne fem til!
21  Då sa husbonden til han: Det var rett gjort, du gode og trugne tenar! Du hev vore tru i det som var lite; eg vil setja deg yver mykje. Gakk inn og gled deg med husbonden din!
22  So gjekk han fram han som hadde fenge tvo talentar, og sa: Herre, du gav meg tvo talentar. Sjå her, eg hev vunne tvo til!
23  Det var rett gjort, du gode og trugne tenar! svara husbonden. Du hev vore tru i det som var lite; eg vil setja deg yver mykje. Gakk inn og gled deg med husbonden din!
24  Sidan kom han som hadde fenge ein talent, og sa: Herre, eg kjende deg for ein streng mann, som haustar der du ikkje sådde, og sankar der du ikkje strådde.
25  Difor vart eg redd, og so gjekk eg burt og gøymde pengane dine i jordi. Sjå her hev du ditt!
26  Då svara husbonden: Du låke og late tenar! Du visste at eg haustar der eg ikkje sådde, og sankar der eg ikkje strådde!
27  Skulde du ikkje då ha sett pengane mine i banken! so hadde eg fenge mine att med rentor når eg kom heim.
28  Tak ifrå han talenten og gjev han til den som hev ti!
29  For kvar den som hev, han skal få, so han hev nøgdi; men den som ikkje hev, skal missa endå det som han hev.
30  Og kasta den duglause tenaren ut i myrkret utanfor, der dei græt og skjer tenner!
31  Men når Menneskesonen kjem i sin herlegdom, og alle englane med han, då skal han sitja i den glimande kongsstolen;
32  alle folkeslag skal samlast framfor han, og han skal skilja dei åt, liksom hyrdingen skil sauene frå geitene,
33  og setja sauene på si høgre sida, og geitene på den vinstre.
34  So skal kongen segja til dei på høgre sida: Kom hit, de velsigna borni åt Far min, og tak det riket i eige som var etla åt dykk alt ifrå verdi var skapt!
35  For eg var svolten, og de gav meg mat; eg var tyrst, og de gav meg drikka; eg var heimlaus, og de hyste meg;
36  eg var naken, og de klædde meg; eg var sjuk, og de såg um meg; eg var i fengsel, og de lydde til meg.
37  Då tek dei rettferdige til ords og segjer til han: Herre, når hev me set deg svolten og metta deg, eller tyrst og kveikt deg?
38  Når hev me set deg heimlaus og hyst deg, eller naken og klædt deg?
39  Når hev me set deg sjuk eller i fengsel og lydt til deg?
40  Og kongen svarar: Det segjer eg dykk for sant: Alt det de hev gjort mot ein av desse minste brørne mine, det hev de gjort imot meg.
41  So segjer han til dei på vinstre sida: Gakk burt frå meg, de bannstøytte, til den ævelege elden, som er tilbudd åt djevelen og englane hans!
42  For eg var svolten, og de gav meg ikkje mat; eg var tyrst, og de gav meg ikkje drikka;
43  eg var heimlaus, og de hyste meg ikkje; eg var naken, og de klædde meg ikkje; eg var sjuk og i fengsel, og de såg ikkje um meg.
44  Då tek dei og til ords og segjer: Herre, når hev me set deg svolten eller tyrst eller heimlaus eller naken eller sjuk eller i fengsel og hev ikkje tent deg?
45  Og han svarar: Det segjer eg dykk for sant: Alt det de ikkje hev gjort mot ein av desse minste, det hev de ikkje gjort mot meg heller.
46  So skal dei ganga burt til æveleg straff, men dei rettferdige til eit æveleg liv.
 
 
# Matteus' evangelium 26
1  Då Jesus hadde tala alle desse ordi, sa han til læresveinane:
2  De veit at um tvo dagar er det påske; då skal Menneskesonen gjevast i hendene på uvenene sine og verta krossfest.
3  Då var det øvsteprestane og styresmennene for folket kom saman i garden åt øvstepresten - han heitte Kaifas -
4  og la yver at dei vilde gripa Jesus med list og slå han i hel.
5  Men ikkje med helgi! sa dei; elles kunde det verta upplaup millom folket.
6  Medan Jesus var i Betania, hjå Spilte-Simon,
7  kom det ei kvinna burt til han med ei alabaster-krukka full av kosteleg salve; den helte ho ut på hovudet hans då han sat til bords.
8  Då læresveinane såg det, vart dei harme og sa: Kva skal slik øyding vera til?
9  Dette kunde vore selt for mange pengar og gjeve til dei fatige.
10  Jesus gådde det og sa til dei: Kvi er de leide med henne? Ho hev då gjort ei god gjerning mot meg.
11  Dei fatige hev de alltid hjå dykk, men meg hev de ikkje alltid.
12  Då ho slo denne salven ut yver lekamen min, gjorde ho det for å bu meg til jordferdi mi.
13  Det segjer eg dykk for visst: Kvar i verdi dette evangeliet vert kunngjort, der skal dei og tala um det ho hev gjort, so alle skal minnast henne.
14  Då gjekk ein av dei tolv, han som heitte Judas Iskariot, til øvsteprestane
15  og sa: Kva vil de gjeva meg, so skal eg laga det so at de fær han i dykkar makt? Då talde dei upp tretti sylvpeningar til han.
16  Og frå den stundi søkte han eit høve til å gjeva Jesus i hendene deira.
17  Den fyrste dagen i usyrdebrødhelgi kom læresveinane til Jesus og sa: Kvar vil du me skal laga til påskemålet åt deg?
18  Han svara: Gakk inn i byen til den mannen de veit, og seg til han: Meisteren helsar: Det lid innpå tidi for meg; eg vil halda påske hjå deg med læresveinane mine.
19  Og læresveinane gjorde som Jesus sa, og laga til påskemålet.
20  Då det vart kveld, sette han seg til bords med dei tolv.
21  Og medan dei sat og åt, sa han: Det segjer eg dykk for sant: Ein av dykk kjem til å svika meg.
22  Då vart dei reint ille ved, og tok til å spyrja han kvar for seg: Det er då vel ikkje eg, Herre?
23  Jesus svara: Den som rett no duppa med meg i fatet, han er det som vil svika meg.
24  Menneskesonen gjeng fulla burt, soleis som det er skrive um han, men ve yver den mannen som svik Menneskesonen! Det var betre for den mannen um han aldri var fødd.
25  Då tok Judas, svikaren, til ords og sa: Det er då vel ikkje eg, rabbi? - No sa du det sjølv, svara han.
26  Medan dei sat til bords, tok Jesus brødet, signa det og braut det, og gav læresveinane og sa: Tak, og et! Dette er lekamen min.
27  Og han tok kalken og takka, og gav dei og sa: Drikk av det alle!
28  Dette er blodet mitt, paktblodet, som vert utrent for mange til forlating for syndene.
29  Eg segjer dykk at heretter kjem eg ikkje til å drikka av druvesafti, fyrr den dagen eg drikk henne ny med dykk i riket åt Far min.
30  Då dei so hadde sunge lovsongen, gjekk dei ut til Oljeberget.
31  Då segjer Jesus til dei: I denne natti kjem de alle til å styggjast ved meg og forlata meg. For det stend skrive: Hyrdingen slær eg i hel, og saueflokken skal spreidast.
32  Men når eg hev stade upp att, skal eg fara fyre dykk til Galilea.
33  Då tok Peter til ords og sa: Um alle styggjest ved deg, so skal eg aldri styggjast.
34  Det segjer eg deg, for sant, svara Jesus: Fyrr hanen gjel i natt, kjem du til å avneitta meg tri gonger.
35  Men Peter sa: Um eg so lyt døy med deg, skal eg aldri avneitta deg. Like eins sa alle læresveinane.
36  So kom Jesus med læresveinane til ein stad som heiter Getsemane. Då sa han til dei: Sit her medan eg gjeng der burt og bed!
37  Og han tok med seg Peter og båe Sebedeus-sønene, og tok til å syrgja og kvidast.
38  So segjer han til dei: Mi sjel er sorgtyngd reint til dauden; ver her og vak med meg!
39  So gjekk han eit lite stykke fram og la seg ned på kne og bad: Far, er det råd, so lat denne skåli takast ifrå meg! Men ikkje som eg vil, berre som du vil!
40  Då han kom attende til læresveinane, såg han at dei sov. Då sa han til Peter: So var de ikkje god til å vaka ein time med meg!
41  Vak og bed, so de ikkje skal koma i freisting! Åndi er viljug, men kjøtet er veikt.
42  So gjekk han burt att andre gongen og bad: Far, kann ikkje dette takast ifrå meg, og lyt eg tøma skåli, so lat det vera som du vil!
43  Då han kom attende, såg han at dei hadde sovna til att; for augo deira var tunge av svevn.
44  Då let han dei vera og gjekk burt att og bad tridje gongen same bøni.
45  So kom han att og sa til læresveinane: De søv og kviler, de! Sjå no er stundi komi, og Menneskesonen skal gjevast yver i syndarhender.
46  Statt upp og lat oss ganga! Svikaren er ikkje langt undan.
47  Fyrr han hadde tala ut, kom Judas, ein av dei tolv, og med han ein stor flokk med sverd og stavar; dei kom frå øvsteprestane og styresmennene.
48  Svikaren hadde avtala eit teikn med dei og sagt: Den som eg kysser, han er det; han skal de taka!
49  Og med det same gjekk han fram til Jesus og sa: Heil og sæl, rabbi! og kysste han.
50  Jesus sa til han: Kvi er du her, venen min? So gjekk dei innåt og la hand på Jesus og greip han.
51  Då var det ein av dei som var med han, som tok og drog sverdet sitt og hogg til tenaren åt øvstepresten, so han sneidde av øyra hans.
52  Då sa Jesus til han: Stikk sverdet ditt i slira! for alle som grip til sverdet, skal falla for sverdet.
53  Eller trur du ikkje eg kunde beda Far min, og han i denne stundi vilde senda meg meir enn tolv legionar med englar?
54  Men korleis skulde då skriftene sannast, dei som segjer at dette lyt henda?
55  I same stundi sa Jesus til flokken: De kjem med sverd og stavar og grip meg, som eg skulde vera ein røvar. Dag etter dag sat eg i templet og lærde folket; då tok de meg ikkje.
56  Men alt dette hev hendt av di det laut sannast det som profetane hev skrive. Då tok alle læresveinane ut og rømde ifrå han.
57  Dei som hadde gripe Jesus, førde han til Kaifas, øvstepresten; der hadde dei skriftlærde og styresmennene samla seg.
58  Peter fylgde eit langt stykke etter, og då han kom til garden åt øvstepresten, gjekk han inn og sette seg hjå tenarane for å sjå korleis dette vilde enda.
59  Øvsteprestane og heile rådet leita etter range vitnemål mot Jesus, so dei kunde få dømt han frå livet;
60  men endå mange falske vitne stod fram, fekk dei ikkje noko på han. Endeleg kom det tvo som sa:
61  Denne mannen hev sagt: Eg kann riva ned Guds tempel og byggja det upp att på tri dagar.
62  Og øvstepresten reiste seg og sa til han: Svarar du ikkje på det som desse vitnar imot deg?
63  Men Jesus tagde. Då tok øvstepresten til ords og sa: Ved den levande Gud - seg oss: Er du Messias, Guds Son?
64  Og Jesus svara: Du hev sjølv sagt det. Men det segjer eg dykk: Frå denne stundi skal de sjå Menneskesonen sitja ved høgre handi åt Allmakti og koma i himmelskyene.
65  Då reiv øvstepresten sund klædi sine og sa: Han hev spotta Gud! Kva skal me med fleire vitne? No høyrde de gudsspottingi.
66  Kva tykkjer de? Dei svara: Han er skuldig til å døy.
67  So sputta dei han i andletet og slo han, sume med nevane og sume med stavar,
68  og sa: Seg oss, Messias: Kven var det som slo deg!
69  Medan sat Peter utanfor, i gardsromet. Då kom det ei tenestgjenta burt til han og sa: Du var og med Jesus, galilearen.
70  Men han neitta so alle høyrde det, og sa: Eg skynar ikkje kva du meiner.
71  So gjekk han ut i portromet. Der fekk ei onnor gjenta sjå han, og sa til dei som var der: Han var og med Jesus, nasarearen.
72  Då neitta han atter og sa med ein eid: Eg kjenner ikkje den mannen.
73  Eit lite bel etter kom dei som stod der, innåt og sa til Peter: Ja menn er du og ein av dei! Det kann ein høyra på målet ditt.
74  Då sette han i og banna og svor: Eg kjenner ikkje den mannen! Og med det same gol hanen.
75  Då kom Peter i hug dei ordi Jesus hadde sagt til han: Fyrr hanen gjel, skal du hava avneitta meg tri gonger. Og han gjekk ut og gret sårt.
 
 
# Matteus' evangelium 27
1  Det var morgon vorte då alle øvsteprestane og styresmennene sa daudedomen yver Jesus.
2  So batt dei han og førde han burt og gav han yver til Pilatus, landshovdingen.
3  Då Judas, svikaren, såg at dei hadde dømt Jesus frå livet, angra han på det han hadde gjort. Han bar dei tretti sylvpeningane attende til øvsteprestane og styresmennene og sa:
4  Eg hev synda! Det var skuldlaust blod eg gav yver til dykk. - Kva skil det oss? Det vert di eigi sak, svara dei.
5  Då kasta han pengane frå seg i templet og tok ut; og sidan gjekk han burt og hengde seg upp.
6  Øvsteprestane tok pengane og sa: Det er ikkje rett å leggja dei i tempelkista; for det er blodpengar.
7  So tok dei den rådi at dei for desse pengane kjøpte Krusmakar-åkeren til gravstad for framande.
8  Difor hev den åkeren vore kalla Blodåkeren alt til denne dag.
9  Då vart det sanna det som Jeremias, profeten, hev tala, når han segjer: Og dei tok dei tretti sylvpeningane, verdet for den verdsette, han som dei verdsette for Israel,
10  og dei gav det for Krusmakar-åkeren, so som Herren baud meg.
11  So vart då Jesus førd fram for landshovdingen. Og landshovdingen spurde han: Er det du som er konge yver jødane? - Du segjer det sjølv, sa Jesus.
12  Men då øvsteprestane og styresmennene kom med klagemåli sine, svara han ingen ting.
13  Då sa Pilatus til han: Høyrer du ikkje alt det dei skuldar deg for?
14  Men han svara han ikkje på eit einaste ord, so landshovdingen undra seg storleg.
15  Kvar høgtid hadde landshovdingen for vis å gjeva folket ein fange fri, kven dei vilde.
16  Den gongen hadde dei ein ordgjeten fange som heitte Barabbas.
17  Då dei no hadde samla seg, sa Pilatus til dei: Kven vil de eg skal gjeva dykk fri, Barabbas eller Jesus, han som dei kallar Messias?
18  For han visste at det var av ovund dei hadde gjeve Jesus yver til han.
19  Og medan han sat i domarsætet, sende kona hans bod til han og sa: Du skal ikkje hava noko med saki mot denne rettferdige mannen! Eg hev drøymt so vondt i natt for hans skuld.
20  Men øvsteprestane og styresmennene talde folket til å beda Barabbas fri og lata Jesus drepast.
21  Og då landshovdingen tok til ords att og spurde: Kven av desse tvo vil de eg skal gjeva dykk fri? svara dei: Barabbas!
22  Kva skal eg då gjera med Jesus, han som dei kallar Messias? sa han. Då svara dei alle: Tak og krossfest han!
23  Kva vondt hev han då gjort? sa Pilatus. Men dei ropa berre sterkare og sterkare: Tak og krossfest han!
24  Då Pilatus såg at han ingen ting kunde gjera, men ståket heller vart verre, tok han vatn og tvo hendene sine midt for augo på folkehopen og sa: Eg hev ingi skuld i blodet åt denne rettferdige mannen. Dette lyt de svara for!
25  Då svara heile folket: Blodet hans må koma yver oss yver borni våre!
26  So gav han dei Barabbas fri, men let Jesus hudflettast og gav han yver til hermennene sine, so dei skulde krossfesta han.
27  Hermennene åt landshovdingen tok Jesus med seg inn i borgi og samla heile vakti kringum han.
28  So klædde dei av han og hengde på han ei skarlakskåpa,
29  og dei fletta ein krans av klunger og sette på hovudet hans og gav han ein røyrstav i høgre handi. Med so gjort fall dei på kne for han spotta han og sa: Heil deg, jødekonge!
30  So sputta dei på han og tok røyrstaven og slo han i hovudet med,
31  og då dei hadde spotta han det dei vilde, tok dei av han kåpa og hadde på han hans eigne klæde, og so førde dei han burt og skulde krossfesta han.
32  På vegen møtte dei ein mann frå Kyrene som heitte Simon. Honom nøydde dei til å bera krossen hans.
33  Då dei so kom til ein stad som heiter Golgata - det er det same som Skallestaden -
34  gav dei han vin blanda med gall; men då han hadde smaka på det, vilde han ikkje drikka.
35  So feste dei han til krossen. Klædi hans bytte dei millom seg, og kasta lut um dei,
36  og so vart dei sitjande der og heldt vakt yver han.
37  Og uppyver hovudet hans hadde dei skrive klagemålet mot han; det lydde so: Dette er Jesus, kongen yver jødane.
38  Saman med han vart tvo røvarar krossfeste, ein på høgre og ein på vinstre sida.
39  Dei som gjekk framum, hædde han og riste på hovudet og sa:
40  Du som riv ned templet og byggjer det upp att på tri dagar, hjelp deg no sjølv! Er du Guds Son, so stig ned av krossen!
41  Sameleis spotta dei han både øvsteprestane og dei skriftlærde og styresmennene og sa:
42  Andre hev han hjelpt, seg sjølv kann han ikkje hjelpa! Han er konge i Israel! Lat han no stiga ned av krossen, so skal me tru på han.
43  Han leit på Gud; lat no Gud berga han dersom han hev hugnad i han! Han hev då sagt: Eg er Guds Son!
44  Jamvel røvarane som var krossfeste saman med han, spotta han på same visi.
45  Frå den sette timen vart det myrkt yver heile landet alt til den niande timen.
46  Og kring den niande timen ropa Jesus med høg røyst og sa: Eli, Eli, lama sabaktani! Det er det same som: Min Gud, min Gud, kvi hev du forlate meg?
47  Då sa nokre av dei som stod der og høyrde det: Han ropar på Elias!
48  Og med det same sprang ein av dei fram og tok ein svamp og fyllte med vineddik og sette på ein tein og let han få drikka.
49  Men dei hine sa: Venta! Lat oss sjå um Elias kjem og hjelper han!
50  Og Jesus ropa endå ein gong med høg røyst og gav ut åndi.
51  Då rivna forhenget i templet midt i tvo, ovantil og radt ned, og jordi skalv, og bergi brast,
52  og gravene opna seg, og mange avlidne heilagmenne stod livs levande upp,
53  og dei gjekk fram or gravene etter Jesus hadde stade upp att, og kom inn i den heilage staden og synte seg for mange.
54  Då hovudsmannen og dei som var med han og heldt vakt yver Jesus, såg jordskjelven og alt det som hende, vart dei fulle av otte og sa: Dette var sanneleg Guds Son!
55  Det var og mange kvinnor der, som stod eit stykke undan og såg på; dei hadde fylgt Jesus frå Galilea og tent han.
56  Millom dei var Maria Magdalena, og Maria, mor åt Jakob og Josef, og mor åt Sebedeus-sønene.
57  Um kvelden kom det ein rik mann som heitte Josef og var frå Arimatea; han hadde og vorte ein læresvein åt Jesus.
58  Han gjekk til Pilatus og bad um han måtte få lekamen åt Jesus; og Pilatus sende bod at dei skulde lata han få han.
59  Då tok Josef og sveipte lekamen inn i eit reint, fint linty
60  og la han i ei ny grav, som han hadde hogge ut åt seg i berget. So velte han ein stor stein attfor gravopningi, og gjekk burt.
61  Maria Magdalena og den andre Maria var der og; dei sat midt for gravi.
62  Den andre dagen - det var den som kjem etter fyrebuingsdagen - gjekk øvsteprestane og farisearane saman til Pilatus
63  og sa: Herre, me kjem i hug at denne folkedåraren sa medan han levde: Tri dagar etter stend eg upp att.
64  Set no folk til å vakta vel på gravi til tridje dagen! Elles kunde læresveinane hans koma og stela han burt og so segja til folket: Han hev stade upp frå dei daude, og då vert den siste dåringi verre enn den fyrste.
65  Då sa Pilatus: Her hev de vakt! Gakk no og tak vare på gravi som de best kann!
66  So gjekk dei og sette vakti til å taka vare på gravi, etter dei hadde forsigla steinen.
 
 
# Matteus' evangelium 28
1  Då kviledagen var liden, og det tok til å ljosna den fyrste dagen i vika, kom Maria Magdalena og den andre Maria og vilde sjå til gravi.
2  Då vart det brått ein sterk jordskjelv; for ein Herrens engel for ned frå himmelen og gjekk innåt og velte steinen ifrå og sette seg på han.
3  Han var som ein elding å sjå til, og klædi hans var kvite som snø.
4  Vaktarane skalv av redsla for han, og vart liggjande som dei var daude.
5  Og engelen tala til kvinnone og sa: Ver ikkje redde! Eg veit at de leitar etter Jesus, han som vart krossfest.
6  Han er ikkje her; han hev stade upp, som han sa. Kom og sjå staden der han låg!
7  Og skunda dykk so av stad og seg til læresveinane hans: Han hev stade upp frå dei daude, og no gjeng han fyre dykk til Galilea; der skal de få sjå han! Sjå no hev eg sagt dykk det.
8  Då skunda dei seg burt ifrå gravi med otte og stor gleda; og sprang av stad, vilde bera bod um det til læresveinane hans.
9  Men best det var, kom Jesus imot dei og sa: Guds fred! Då gjekk dei innåt og fall på kne for han og tok kringum føtene hans.
10  Og Jesus sa til dei: Ver ikkje redde! Gakk og seg til brørne mine at dei skal fara til Galilea! Der skal dei sjå meg.
11  Medan dei var på vegen, kom nokre av vaktarane inn til byen og fortalde øvsteprestane alt det som hadde hendt.
12  Då kom dei og styresmennene i hop og samrådde seg; og dei gav hermennene nok av pengar
13  og sa: Seg at læresveinane hans kom um natti og stal han burt medan de sov.
14  Og skulde det koma att for landshovdingen, so skal me tala vel med han, og laga det so at de kann vera trygge.
15  So tok dei mot pengane, og gjorde som dei var fyresagde. Soleis kom det ordet ut millom jødane, og hev halde seg alt til denne dag.
16  Dei elleve læresveinane for til Galilea, til det fjellet der Jesus hadde sagt dei til å møtast med han.
17  Då dei fekk sjå han, fall dei på kne for han; men sume tvila.
18  Og Jesus steig fram og tala til dei og sa: Eg hev fenge all makt i himmelen og på jordi.
19  Gakk då ut og gjer alle folki til læresveinar, med di de døyper dei til namnet åt Faderen og Sonen og den Heilage Ande,
20  og lærer dei å halda alt det som eg hev bode dykk. Og sjå, eg er med dykk alle dagar so lenge verdi stend!
 
 
# Markus' evangelium 1
1  Upphavet til evangeliet åt Jesus Kristus, Guds Son.
2  Hjå Esaias, profeten, stend det skrive: Sjå, eg sender mitt bod framfyre deg, han skal rydja vegen din for deg;
3  høyr han som ropar i heidi: Ryd vegen åt Herren, jamna stigane hans!
4  Soleis stod Johannes, døyparen, fram i øydemarki og ropa ut umvendings-dåp til forlating for syndene.
5  Og heile Juda-land kom ut til han, og alt Jerusalems-folket, og han døypte dei i Jordan-åi, medan dei sanna syndene sine.
6  Johannes var klædd i kamelhår og hadde eit lerbelte kring livet, og det han åt, var grashoppar og villhonning.
7  Og han tala til folket og sa: Det kjem ein etter meg som er sterkare enn eg; eg er ikkje verdig til å bøygja meg ned og løysa skobandet hans.
8  Eg hev døypt dykk med vatn, men han skal døypa dykk med den Heilage Ande.
9  I dei dagane hende det at Jesus kom frå Nasaret i Galilea og vart døypt i Jordan av Johannes.
10  Og med det same han steig upp or vatnet, såg han korleis himmelen kløyvde seg, og Anden dala ned til han som ei duva.
11  Og frå himmelen kom det ei røyst: Du er Son min, som eg elskar. Deg hev eg hugnad i!
12  Og straks dreiv Anden han ut i øydemarki;
13  og han var i øydemarki i fyrti dagar og vart freista av Satan, og heldt til millom villdyri, og englane tente han.
14  Då Johannes var sett i fengsel, kom Jesus til Galilea og kunngjorde evangeliet frå Gud
15  og sa: Tidi er fullkomi, og Guds rike er nær! Vend um og tru på evangeliet!
16  Då han ein gong for frammed Galileasjøen, fekk han sjå Simon og Andreas, bror hans; dei var åt og sette garn i sjøen, for dei var fiskarar.
17  Han sa til dei: Kom og fylg meg, so skal eg setja dykk til å vera menneskefiskarar!
18  Då gjekk dei beint frå garni sine og fylgde han.
19  Då han kom litt lenger fram, såg han Jakob, son åt Sebedeus, og Johannes, bror hans; dei var og i båten sin og greidde garni.
20  Og straks kalla han dei, og dei gav seg med han, og let far sin, Sebedeus, vera att i båten med leigekarane.
21  So kom dei til Kapernaum, og straks det vart sabbat, gjekk han inn i synagoga og lærte folket.
22  Og dei var reint upp i under yver læra hans; for han lærde som ein som hadde velde, og ikkje som dei skriftlærde.
23  Den gongen var det der i ein mann med ei urein ånd; han sette i og ropa:
24  Kva vil du oss, Jesus frå Nasaret? Er du komen for å gjera ende oss? Eg veit kven du er - den Heilage frå Gud.
25  Jesus truga den ureine åndi og sa: Tei still og far ut or han!
26  Då reiv ho og sleit i han og villhua og for ut or han.
27  Og alle vart forfærde og spurde seg imillom: Kva er dette? Ei ny læra! Med velde talar han jamvel til dei ureine åndene, so dei lyt lystra!
28  Og gjetordet um han for straks yver alle Galilea-bygdene derikring.
29  Frå synagoga gjekk dei beint heim til Simon og Andreas i lag med Jakob og Johannes.
30  Vermor åt Simon låg sjuk og hadde heteflagor, og dei tala straks til Jesus um henne.
31  Han gjekk burt til henne og tok henne i handi og reiste henne upp. Då slepte sotti henne, og ho tok til å stella for dei.
32  Då det vart kveld og soli vart gladd, kom dei til han med alle som hadde vondt eller var forgjorde,
33  og heile byen hadde samla seg utfor døri.
34  Og han lækte mange som drogst med ymse sjukdomar, og dreiv ut mange vonde ånder, men han let ikkje åndene få lov til å tala, av di dei kjende han.
35  I otta, fyrr det vart dag, reis han upp og gjekk ut og burt til ein øydestad; der heldt han bøn.
36  Simon og dei som var med han, skunda seg etter han,
37  og då dei fann han, sa dei til han: Alle leitar etter deg!
38  Men Jesus svara: Lat oss fara til ein annan stad, til grendene her innmed, so eg kann få tala for folket der og; for det var det eg gjekk ut for.
39  So gjekk han kring i heile Galilea og tala i synagogene deira og dreiv dei vonde åndene ut.
40  Ein som hadde spillsykja, kom og fall på kne for han og bad: Dersom du vil, kann du gjera meg rein!
41  Jesus tykte vondt um han, og rette ut handi og tok burt på han og sa: Eg vil; vert rein!
42  Og med ein gong gjekk spillsykja av han og han vart rein.
43  Jesus tala strengt til han og bad han ganga sin veg straks.
44  Akta deg at du ikkje segjer eit ord til nokon, sa han, men gakk burt og te deg for presten, og ber fram det offeret som Moses hev sagt, so du kann vitna for dei!
45  Men mannen var ikkje fyrr komen ut, fyrr han tok til å tala mykje um det og bera det utyver, so Jesus ikkje lenger kunde ganga inn i nokon by; han heldt seg utanfor, på øydestader, og der kom dei til han frå alle kantar.
 
 
# Markus' evangelium 2
1  Då det leid um nokre dagar, kom han til Kapernaum att, og det spurdest at han var heime.
2  Då samla det seg so mykje folk at det ikkje var rom åt fleire, ikkje ein gong framfor døri, og han tala ordet til dei.
3  So kom dei berande til han med ein som var lam; det var fire karar som bar han,
4  men dei kunde ikkje koma fram til Jesus for folkestimen; då tok dei taket av der som han var, og då dei hadde brote hol i himlingen, fira dei ned sengi som den lame låg i.
5  Og då Jesus såg trui deira, sa han til den lame: Son, syndene dine er tilgjevne!
6  No var det nokre skriftlærde som sat der; dei tenkte med seg:
7  Kvi talar den mannen so? Han spottar Gud! Kven kann tilgjeva synder utan ein - Gud?
8  Jesus kjende straks i åndi si at dei tenkte so, og han sa: Kvi hyser de slike tankar i hjarta?
9  Kva er lettast å segja til den lame: Syndene dine er tilgjevne! eller: Statt upp, tak sengi di og gakk?
10  Men so de skal vita at Menneskesonen hev makt på jordi til å tilgjeva synder, so segjer eg deg - sa han til den lame -:
11  Statt upp, tak sengi di og gakk heim att!
12  Då stod han upp, tok sengi si i same stund og gjekk ut for alle manns augo, so dei alle vart reint frå seg av undring og lova Gud og sa: Slikt hev me aldri set fyrr!
13  So gjekk han ut til sjøen att. Då kom alt folket til han, og han lærde dei.
14  Som han no gjekk frammed der, fekk han sjå Levi, Alfeusson - han sat på tollbui - og Jesus sa til han: Fylg meg! Då reiste han seg og fylgde han.
15  So hende det at Jesus sat til bords i huset hans, og mange tollmenn og syndarar sat saman med han og læresveinane hans; for dei var mange, og dei fylgde han.
16  Og då dei skriftlærde og farisearane såg at han åt i lag med tollmenn og syndarar, sa dei til læresveinane hans: Et han i lag med tollmenn og syndarar?
17  Jesus høyrde det og sa til dei: Det er ikkje dei friske som treng lækjar, men dei som hev vondt. Eg er ikkje komen for å kalla rettferdige, men syndarar.
18  Både læresveinane åt Johannes og læresveinane åt farisearane heldt fasta. Og folk kom og spurde Jesus: Korleis hev det seg at læresveinane åt Johannes og læresveinane åt farisearane fastar, men dine læresveinar fastar ikkje?
19  Kann bruresveinane fasta medan brudgomen er hjå dei? svara Jesus; so lenge dei hev brudgomen hjå seg, kann dei ikkje fasta.
20  Men det skal kjem ei tid då brudgomen vert teken ifrå dei; då, når den dagen kjem, då skal dei fasta.
21  Ingen saumar ein lapp av ustampa ty på eit gamalt klædeplagg; elles riv boti burt noko av det gamle plagget - det nye tyet av det gamle - og rifti vert større.
22  Og ingen hev ny vin på gamle lerflaskor; elles sprengjer vinen flaskone og vinen øydest, og flaskone med; nei - ny vin i nye lerflaskor!
23  Ein gong bar det so til at han gjekk yver åkrane på sabbaten, og læresveinane tok til å riva av aks medan dei gjekk etter vegen.
24  Då sa farisearane til han: Sjå, kva dei gjer på sabbaten! det som ingen hev lov til!
25  Han svara: Hev de aldri lese kva David gjorde då han leid naud og svalt, han og dei som var saman med han?
26  korleis han gjekk inn i Guds hus, den tid Abjatar var øvsteprest, og åt skodebrødi - dei som ingen utan prestane hev lov til å eta - og gav fylgjet sitt med seg?
27  So sa han til dei: Sabbaten vart til for menneskja skuld, og ikkje menneskja for sabbaten skuld.
28  Difor råder Menneskesonen yver sabbaten og.
 
 
# Markus' evangelium 3
1  Då Jesus ein annan gong gjekk inn i ei synagoge, var det ein mann der som hadde ei nomi hand,
2  og dei gjætte på han, um han vilde lækja mannen på sabbaten, so dei kunde få noko å klaga han for.
3  Då sa han til mannen med den nomne handi: Reis deg upp og kom fram!
4  Og til dei andre sa han: Er det rett å gjera godt på sabbaten eller å gjera vondt - berga liv eller drepa? Dei tagde.
5  Då såg han rundt ikring på dei, både harm og sorgfull for di dei var so harde og stride. So sa han til mannen: Rett fram handi! Då rette han henne fram, og handi hans vart like god att.
6  Men farisearane gjekk ut, og tok straks til å samråda seg med Herodes-mennene korleis dei skulde få rudt han or vegen.
7  So for Jesus med læresveinane sine burt til sjøen, og ein stor folkehop frå Galilea og frå Juda-land fylgde med,
8  og frå Jerusalem og Idumea og bygdene på hi sida Jordan kring Tyrus og Sidon kom dei åt han i flokketal, då dei høyrde um alt det han gjorde.
9  Då sa han til læresveinane at det skulde liggja ein båt ferdig til han for folkemengdi skuld, so dei ikkje skulde trengja han;
10  for han lækte mange, so alle som hadde eikor plaga, trengde seg innpå han og vilde få taka i han.
11  Og kvar gong dei ureine åndene såg han, kasta dei seg ned for føtene hans og ropa: Du er Guds Son!
12  Men han forbaud dei tidt og strengt å gjera han kjend.
13  So gjekk han upp i fjellet og kalla til seg dei han sjølv vilde, og dei kom til han.
14  Og han valde ut tolv, som skulde vera med han, og som han vilde senda ut til å tala for folket,
15  og vilde gjeva makt til å driva ut vonde ånder.
16  Det var Simon - han kalla han Peter -
17  og Jakob, son åt Sebedeus, og Johannes, bror hans Jakob - dei kalla han Boanerges, det er toresveinane -
18  og Andreas og Filip og Bartolomeus og Matteus og Tomas og Jakob, son åt Alfeus, og Taddeus og Simon Kananeus
19  og Judas Iskariot, han som sidan sveik han.
20  Med det same dei kom heim, samla folk seg i hop att, so dei kunde ikkje ein gong få seg mat.
21  Då hans eige folk fekk høyra det, for dei heimantil og vilde få tak i han; for dei sa: Han må vera frå vitet!
22  Men dei skriftlærde, som var ovantil Jerusalem, sa: Be'elsebul hev fare i han! og: Det er djevlehovdingen sjølv som hjelper han til å driva ut djevlar.
23  Då kalla han dei åt seg og tala til dei i likningar: Korleis kann Satan driva ut Satan?
24  Kjem eit rike i strid med seg sjølv, so kann det riket ikkje standa,
25  og kjem eit hus i strid med seg sjølv, so kann det huset ikkje standa.
26  Set no Satan seg upp mot seg sjølv og kjem i strid med seg sjølv, kann ikkje han standa seg; då er det ute med han.
27  Men ingen kann ganga inn i huset til ei kjempa og rana det som i huset er, hev han ikkje fyrst lagt kjempa i band; då kann han plundra huset.
28  Det segjer eg dykk for sant: Alt skal tilgjevast menneskeborni, både synder og spottord, kor mykje dei spottar;
29  men den som spottar den Heilage Ande, fær i all æva ikkje tilgjeving; han er saka i ei æveleg synd -
30  det var for di dei sa: Han hev ei urein ånd i seg.
31  So kom mor hans og brørne hans; dei vart ståande utanfor, og sende bod til han um han vilde koma ut.
32  Det sat ein stor flokk kringum han, og dei sa til han: Sjå, mor di og brørne dine stend utanfor og spør etter deg!
33  Kven er mor mi og brørne mine? svara han.
34  So såg han rundt på dei som sat i ein ring kringum han, og sa: Sjå her er mor mi og brørne mine!
35  Den som gjer det Gud vil, han er bror min og syster mi og mor mi.
 
 
# Markus' evangelium 4
1  So tok han til å læra folket att ved sjøen; og det samla det seg ei uhorveleg mengd ikring han, so han laut ganga ut i ein båt; den sat han i utpå vatnet, medan heile folkehopen stod innpå land nedmed sjøen.
2  Då lærde han dei mangt og mykje i likningar, og medan han soleis lærde dei, sa han:
3  Høyr her! Det var ein såmann som gjekk ut og skulde så.
4  Då bar det seg so til medan han sådde, at noko av kornet fall frammed vegen, og fuglane kom og åt det upp.
5  Noko fall på steingrunn; der hadde det ikkje mykje jord, og det rann snøgt upp, av di der var so grunt;
6  men då soli steig, skein det av, for det hadde ikkje rot.
7  Noko fall millom klunger, og klungeren voks upp og kjøvde det, og det gav ikkje grøda.
8  Noko fall i god jord; det rann upp og voks og gav grøda og bar upp til tretti og seksti og hundrad foll.
9  Høyr etter, kvar som hev øyro å høyra med! sa han då.
10  Då han vart åleine, kom dei tolv og dei andre som var med han, og spurde han um likningane.
11  Han svara: De får vita løyndomen i Guds rike, men til dei andre, som er utanfor, kjem allting i likningar,
12  so dei skal sjå og sjå, men ikkje skilja, og høyra og høyra, men ikkje skyna; elles kunde dei venda um og få tilgjeving.
13  Men skynar de ikkje denne likningi, sa han, korleis kann de då greida alle dei andre likningane?
14  Såmannen, det er den som sår ordet.
15  Dei frammed vegen, det er dei som ordet vert sått i, men med det same dei hev høyrt det, kjem Satan og tek burt ordet som var sått i dei.
16  Sameleis dei som var sådde på steingrunn; det er dei som straks dei fær høyra ordet, tek imot det med gleda;
17  men dei hev ikkje rot i seg, og held ikkje ut langt belet; kjem dei so i naud eller fåre for ordet skuld, leidest dei straks og fell ifrå.
18  Andre var sådde millom klunger; det er dei som høyrer ordet,
19  men sutene for det timelege og den svikefulle rikdomen og fysna etter alle andre ting trengjer seg inn og kjøver ordet, so det vert grødelaust.
20  Men dei som var sådde i god jord, det er dei som høyrer ordet og tek imot det og gjev grøde i tretti og seksti og hundrad foll.
21  Sidan sa han til dei: Når dei kjem inn med eit ljos, set dei det då under skjeppa eller sengi? set dei det ikkje i staken?
22  For ingen ting er dult utan det vert openberra, og ingen ting vart løynt utan det laut fram i ljoset.
23  Høyr etter, kvar som øyro hev å høyra med!
24  So sa han til dei: Akta vel på det de høyrer! Det målet de mæler med, skal dei mæla åt dykk med, og endå skal de få noko attpå.
25  For den som hev, han skal få, men den som ikkje hev, skal missa endå det som han hev.
26  Sida sa han: Med Guds rike er det so som når ein mann hev sått kornet i jordi:
27  Han søv og ris upp, natt etter natt og dag etter dag, og frøet renn upp og veks - han veit ikkje korleis det gjeng til;
28  av seg sjølv ber jordi si grøda: fyrst strå, so aks, so fulle korn i kvart aks.
29  Men so snart som åkeren er skjær, tek han fram sigden; for hausten er komen.
30  So sa han: Kva skal me likna Guds rike i hop med? kva bilete skal me teikna det med?
31  Det er liksom senapskornet; når det vert lagt i jordi, er det mindre enn alle frøkorn i verdi.
32  Men etter det er sått, renn det upp og vert større enn alle hagevokstrar og fær store greiner, so fuglane i lufti kann byggja reir i skuggen av det.
33  I mange sovore likningar tala han ordet til dei, etter som dei var god til å høyra.
34  Forutan likningar tala han ikkje til folket; men når han var åleine med læresveinane sine, la han det ut for dei alt saman.
35  Då det leid åt kvelds same dagen, sa han til dei: Lat oss fara yver til hi sida!
36  So skildest dei med folket, og tok han med i båten som han var. Og andre båtar fylgde og med.
37  Då vart det so hardt eit ver at bårone slo inn i båten, og han heldt på å ganga full.
38  Men Jesus låg og sov på puta i bakskuten. Dei vekte han og sa: Meister, er du like sæl um me gjeng under?
39  So stod han upp og truga vinden og sa til sjøen: Teg, og ver still! Då logna vinden, og det vart blikende stilt.
40  Og han sa til dei: Kvi er de so redde? Hev de endå ingi tru?
41  Men dei vart fulle av otte og sa seg imellom: Kven tru er denne mannen, at både vinden og sjøen lyder han!
 
 
# Markus' evangelium 5
1  So kom dei yver på hi sida av sjøen, til Gerasenarbygdi,
2  og med det same han steig utor båten, kom ein mann med ei urein ånd imot han frå gravene.
3  Mannen hadde tilhald der i gravholone, og ingen kunde lenger få bunde han, ikkje ein gong med lekkjor;
4  for han hadde ofte vore bunden med fotjarn og lekkjor, men sprengt lekkjene og brote sund fotjarni, og ingen var god til å døyva han.
5  Allstødt, både natt og dag var han i gravene og på fjelli og hua og slo seg sjølv med steinar.
6  Då han no såg Jesus langt burtantil, kom han springande og kasta seg ned for føtene hans
7  og ropa høgt: Kva vil du meg, Jesus, Son åt den høgste Gud? For Guds skuld; pin meg ikkje!
8  For Jesus sa til han: Far ut or mannen, du ureine ånd!
9  Kva er namnet ditt? spurde Jesus. Legion er namnet mitt, svara han; for me er mange.
10  Og han naudbad Jesus at han ikkje vilde driva dei ut or bygdi.
11  No var det ein stor svineflokk som gjekk på beite der innmed fjellet;
12  so bad dei han: Send oss burt i svineflokken, og lat oss få fara inn i dei!
13  Det gav han dei lov til. So for dei ureine åndene ut og for i svini. Og heile flokken, um lag tvo tusund i talet, rusa utyver stupet ned i sjøen og drukna.
14  Dei som gjætte svini, rømde og sa frå um det i byen og gardane, og folk tok ut og vilde sjå kva som hadde hendt.
15  Då dei so kom til Jesus, såg dei at den forgjorde sat der klædd og med sitt fulle vit, han som hadde havt legionen i seg. Og dei vart ottefulle.
16  Og då dei som hadde set det, fortalde korleis det hadde gjenge med den forgjorde, og um svini,
17  tok dei til å beda Jesus at han vilde fara burt frå grensone deira.
18  Då Jesus gjekk i båten, bad den forgjorde um at han måtte vera med han.
19  Men Jesus gav han ikkje lov til det, og sa: Gakk heim til folket ditt og seg til dei kor mykje Herren hev gjort for deg, og kor god han hev vore med deg!
20  So gjekk mannen og tok til å gjera kunnigt kring i Dekapolis kor mykje Jesus hadde gjort for han. Og alle undra seg.
21  Då Jesus hadde fare yver til hi sida att i båten, og endå var nedmed sjøen, samla det seg ein stor folkehop kringum han.
22  Då kom ein av synagoge-forstandarane, som heitte Jairus, og då han såg Jesus, kasta han seg ned for føtene hans
23  og bad han mykje og sa: Vesle dotter mi ligg på sitt siste - um du vilde koma og leggja hendene på henne, so mykje ho kann bergast og leva!
24  Jesus gjekk med han, og ein stor folkehop fylgde etter og trengde seg um han.
25  Millom dei var ei kvinne som hadde havt blodflod i tolv år.
26  Ho hadde søkt mange lækjarar og prøvd mange råder og kosta ut alt ho åtte; men det hadde ikkje muna; ho var heller vorti verre.
27  Ho hadde høyrt ordet um Jesus, og no kom ho midt i folkehopen og tok attantil i kjolen hans.
28  Kann eg få taka um so berre i klædi hans, vert eg god att, tenkte ho.
29  Og straks stanna blodflodi, og ho kjende det i lekamen sin at ho var lækt sjukdomen.
30  Jesus kjende straks på seg at det for ei kraft ut ifrå han; han snudde seg um i hopen og spurde: Kven var det som tok i klædi mine?
31  Du ser folket trengjer deg på alle sidor, svara læresveinane, og so spør du kven det var som tok i deg!
32  Då såg han seg ikring etter den som hadde gjort det.
33  Og kvinna, som var so redd at ho skalv, av di ho visste kva som hadde hendt med henne, ho kom og kasta seg ned for føtene hans og sa han alt som det var.
34  Då sa han til henne: Trui di hev hjelpt deg, dotter mi. Gakk heim og lev sæl, og ver fri sjukdomen din!
35  Fyrr han hadde tala ut, kom det folk frå huset åt synagoge-forstandaren og sa: Dotter di hev slokna. Kvi vil du umaka meisteren lenger?
36  Jesus høyrde dei tala um, og sa til synagoge-forstandaren: Ottast ikkje! Berre tru!
37  Han let ingen få fylgja seg utan Peter og Jakob og Johannes, bror åt Jakob.
38  Og då dei kom heim åt synagoge-forstandaren, og han såg for eit ståk det var, og høyrde folk gret og våla fælt,
39  gjekk han inn og sa: Kva er det de ståkar og græt for? Barnet hev ikkje slokna; ho søv.
40  Då lo dei åt han. Men han dreiv dei ut alle saman, og sjølv tok han med seg far og mor åt barnet, og fylgjesveinane sine, og gjekk inn der barnet låg.
41  Og han tok barnet i handi og sa til henne: Talita kumi! det er: Vesle gjenta, eg segjer deg: Ris upp!
42  Og straks reis veslegjenta upp og gjekk ikring; for ho var tolv år. Då vart dei straks reint som dei var frå seg.
43  Men han forbaud dei strengt å lata nokon få vita det, og sa dei skulde gjeva henne mat.
 
 
# Markus' evangelium 6
1  So for han burt derifrå og kom til heimstaden sin, og læresveinane fylgde han.
2  Då sabbaten kom, tok han til å læra i synagoga, og dei mange som høyrde på han, var reint upp i under og sa: Kvar hev han dette frå? Kva er det for visdom han hev fenge? Og slike underverk som han gjer!
3  Er ikkje dette timbremannen, son åt Maria og bror åt Jakob og Joses og Judas og Simon? Og bur ikkje systerne hans her i grendi? Og dei stygdest ved han.
4  Men Jesus sa til dei: Ein profet er ingen stad vanvyrd utan i si eige grend og hjå sitt eige folk og i sin eigen heim!
5  Han kunde ikkje gjera noko under der, so nær som at han la hendene på nokre få helselause og lækte dei.
6  Og han undra seg yver vantrui deira. Sidan gjekk han frå grend til grend og lærte.
7  Og han kalla dei tolv til seg og tok til å senda dei ut, tvo og tvo, og gav dei makt yver dei ureine åndene.
8  Han sa til dei at dei skulde ikkje taka anna med seg på vegen enn stav, ikkje brød, ikkje skreppa, ikkje kopar i beltet;
9  sandalar kunde dei ganga med, men dei måtte ikkje hava på seg meir enn ei trøya.
10  Kvar gong de kjem inn i eit hus, sa han, so ver der til de fer burt frå den bygdi.
11  Men er det nokon stad dei ikkje tek imot dykk og ikkje vil høyra på dykk, so gakk dykkar veg og rist av under føtene dykkar! Det skal vera eit vitnemål mot dei.
12  So tok dei i vegen og tala for folket og mana dei til å venda um.
13  Og dei dreiv ut mange vonde ånder og salva mange helselause med olje og lækte dei.
14  Kong Herodes fekk og høyra um det - for Jesus hadde vorte namnspurd - og han sa: Det er Johannes, døyparen! Han hev stade upp frå dei daude; difor tér det seg so underfulle krafter i han.
15  Andre sa: Det er Elias; endå andre sa: Det er ein profet, som ein av dei gamle profetane.
16  Men då Herodes høyrde det, sa han: Det er Johannes som eg let dei hogga hovudet av; no hev han stade upp att!
17  For Herodes hadde sjølv sendt ut folk til å gripa Johannes og lagt han i band og lekkjor, og valde Herodias, kona åt Filip, bror hans. For henne hadde Herodes gift seg med;
18  Men Johannes sa til han: Du må ikkje hava brorkona di!
19  Difor bar Herodias hat til han og vilde at han skulde drepast, men kunde ikkje få det til.
20  For Herodes hadde age for Johannes, av di han visste han var ein rettferdig og heilag mann, og han heldt handi si yver han; når han høyrde han, kom han i tvil um mangt og mykje, og han høyrde han gjerne.
21  Men so baud det seg ei lagleg tid: det var då Herodes på årmålsdagen sin gjorde eit gjestebod for stormennene sine og herhovdingane og dei gjævaste i Galilea.
22  Då kom dotter åt Herodias inn og dansa. Herodes og gjestene tykte i henne, og kongen sa til henne: Bed meg um kva du vil, so skal eg gjeva deg det!
23  Og han svor på skulde få det ho bad um - um det so var halve riket hans.
24  So gjekk ho ut og spurde mor si: Kva skal eg beda um? - Hovudet åt Johannes døyparen! svara mori.
25  Då skunda ho seg straks inn til kongen og bar fram ynsket sitt; ho sa: Eg vil at du no med det same skal gjeva meg hovudet åt Johannes døyparen på eit fat.
26  Kongen vart reint ille ved, men for di han hadde svore, og for gjestene skuld, vilde han ikkje segja henne nei.
27  Han sende straks ein av livvakti av stad og bad han henta hovudet åt Johannes.
28  Mannen gjekk til fengslet og hogg hovudet av Johannes; so kom han med det på eit fat og gav det til gjenta, og ho gav det til mor si.
29  Då læresveinane åt Johannes fekk høyra det, kom dei og tok liket hans og la det i ei grav.
30  Apostlane samla seg atter hjå Jesus, og sa frå um alt dei hadde gjort, og alt dei hadde lært folket.
31  Då sa han til dei: Kom no de åleine med meg til ein øydestad og kvil dykk litt! For det var mange som kom og gjekk, og dei fekk ikkje ein gong matro.
32  So for dei åleine i båten åt ein øydestad.
33  Men folk såg dei fara burt, og mange kjende dei att, og frå alle byane sprang dei landveges dit og kom fyre dei,
34  og då Jesus steig i land, fekk han sjå ein stor folkehop. Han tykte hjarteleg synd i dei; for dei var som ein saueflokk utan hyrding; og han tok til å læra dei mykje.
35  Då dagen tok til å lida, kom læresveinane til han og sa: Det er audt her, og dagen lid.
36  Send dei frå deg, so dei kann ganga burt i gardane og grendene her kringum og kjøpa seg mat!
37  Gjev de dei mat! svara han - Skal me ganga av og kjøpa brød for tvo hundrad peningar, og gjeva dei? sa dei då.
38  Kor mykje brød hev de? spurde han; gakk og sjå etter! Då dei so hadde fenge greida på det, sa dei: Fem leivar og tvo fiskar.
39  Då sa han at dei skulde lata alle setja seg i det grøne graset, bordlag og bordlag.
40  So let dei seg ned i flokkar, sume på hundrad og sume på femti.
41  Og han tok dei fem brødleivane og dei tvo fiskane og såg upp imot himmelen og velsigna dei; so braut han brødet og gav det til læresveinane, so dei skulde setja det fram for dei, og dei tvo fiskane skifte han og ut åt dei alle.
42  Då alle hadde ete og var mette,
43  samla dei upp tolv korger fulle brødstykke og noko fisk.
44  Og det var fem tusund mann som hadde fenge mat.
45  Straks etter dette var gjort, nøydde han læresveinane til å ganga i båten og fara fyre yver sjøen, burtimot Betsaida, medan han sjølv bad farvel med folket.
46  Og då han hadde skilst med dei, gjekk han upp i fjellet og vilde beda.
47  Då det leid på kvelden, var båten midt utpå sjøen, og sjølv var han åleine på land.
48  Han såg at det gjekk tungt for dei med roren; for dei hadde vinden imot seg. Og ikring den fjorde nattevakti kom han gangande burtimot dei på sjøen, og vilde ganga framum dei.
49  Då dei såg at han gjekk på sjøen, tenkte dei at det var eit skrymt, og dei sette i og skreik;
50  for dei såg han alle og vart fælne. Men i det same tala han til dei og sa: Ver hugheile! Det er eg! Ver ikkje redde!
51  So steig han upp i båten til dei, og vinden stilna. Men dei var so forstøkte at dei var reint ifrå seg.
52  For dei hadde ikkje vitrast av det som var hendt med brødet; so seige og tungnæme var dei.
53  Då dei hadde fare yver til hitt landet, kom dei til Gennesaret og la til der.
54  Med det same dei steig utor båten, kjende folk han att,
55  og dei sprang rundt i heile grannelaget og tok til å bera dei sjuke kring i sengene sine dit som dei høyrde han var.
56  Og kvar han kom, til grender eller byar eller gardar, sette dei sine sjuke ut på torget og bad um at dei måtte få taka um so berre i falden på kjolen hans; og alle som kom nær han, vart gode att.
 
 
# Markus' evangelium 7
1  Farisearane og nokre skriftlærde, som var komne frå Jerusalem, samla seg ein gong kring Jesus.
2  Då fekk dei sjå at nokre av læresveinane hans åt maten sin med vanheilage - dei meinte: utvegne - hender;
3  og farisearane og alle jødar tvær alltid hendene vel fyrr dei et; det er ein skikk dei hev frå dei gamle, og den held dei fast på;
4  og når dei kjem frå torget, et dei ikkje fyrr dei hev skvett vatn yver seg; og mykje anna er det som hev vorte sed og skikk hjå dei, som å skylja koppar og krus og koparkjelar og benker.
5  So kom då farisearane og dei skriftlærde og spurde han: Kvi fylgjer ikkje læresveinane dine dei skikkane me hev frå dei gamle, men et maten sin med vanheilage hender?
6  Han svara: Esaias spådde sant um dykk, hyklarar, som det stend skrive: Dette folket ærar meg med lippone, men hjarta deira er langt burte frå meg,
7  men dei dyrkar meg fåfengt, med di dei lærer folk det som er menneskebod.
8  De ansar ikkje Guds bod, men held dykk etter menneskelærdom.
9  Å jau, det er rett fint åtfare, sa han, at de gjer Guds bod um inkje, so de kann fylgja skikkane dykkar!
10  Moses hev sagt: Du skal æra far din og mor di, og: Den som bannar far sin eller mor si, skal døy.
11  Men de segjer: Når ein mann talar so til far sin eller mor si: Det som eg kunde ha hjelpt deg med, skal vera ein korban - det er: ei tempelgåva -
12  so let de han ikkje lenger få lov til å gjera noko for foreldri sine.
13  Soleis gjer de Guds ord um inkje med skikkane dykkar, som de hev lært folk. Og slikt gjer de mykje av.
14  So kalla han folket til seg att og sa til dei: Høyr på meg alle, og tenk på det eg segjer!
15  Det finst ingen ting utanfor mennesket som kann gjera han urein; men det som kjem ut or mennesket, det er det som gjer han urein.
16  Høyr etter, kvar som øyro hev å høyra med!
17  Då han var komen inn og hadde skilst ifrå folket, spurde læresveinane han um dette ordtøket.
18  Er de og so uvituge? svara han. Skynar de ikkje at det som kjem inn i mennesket utantil, kann aldri gjera han urein?
19  For det kjem ikkje inn i hjarta hans, men i buken, og fer ut att der det skal; soleis vert all føda rein.
20  Men det som gjeng ut or mennesket, sa han, det gjer han urein.
21  For innantil, or menneskehjarta, kjem dei vonde tankane: lauslivnad, tjuvskap, manndråp,
22  ekteskapsbrot, gjerugskap, vondskap, svik, ukjurskap, ovund, gudsspotting, ovmod, vitløysa.
23  Alt dette vonde kjem innantil og gjer mennesket ureint.
24  So tok han ut derifrå og for burt til bygdene kring Tyrus og Sidon. Der gjekk han inn ein stad, og vilde ikkje nokon skulde vita det; men det kunde ikkje dyljast.
25  Ei kona hadde ei liti dotter som det var ei urein ånd i; då ho fekk høyra um han, kom ho straks og kasta seg ned for føtene hans;
26  det var ei heidning-kona, av syrofønikisk ætt. Og ho bad at han vilde driva den vonde åndi ut or dotter hennar.
27  Lat fyrst borni få eta seg mette! svara han; det er ikkje vent å taka brødet frå borni og kasta det for hund-ungane.
28  Det er sant, Herre, svara ho; men hund-ungane et då og under bordet av smulane etter borni.
29  Då sa Jesus: For det ordet skuld kann du ganga heim att; den vonde åndi hev fare ut or dotter di.
30  Då ho so kom heim, fann ho barnet liggjande på sengi, og åndi hadde fare ut.
31  Då han tok ut att frå Tyrus-bygdene, for han um Sidon til Galileasjøen, midt igjenom Dekapolis-bygdi.
32  Då kom dei til han med ein som var dauv og godtsom mållaus, og bad han vilde leggja hendene på han.
33  Jesus tok han til sides, burt ifrå folkehopen, stakk fingrane sine i øyro hans og vætte tunga hans med råke av munnen sin.
34  So såg han upp imot himmelen og sukka og sa til han: Effata! - det er: Lat deg upp!
35  Då vart øyro hans upplatne, og bandet losna av tunga, og han tala klårt.
36  Jesus forbaud dei å segja det til nokon. Men di meir han forbaud det, di meir bar dei det utyver.
37  Dei var reint tekne og sa: Han hev gjort alt vel! dei dauve gjev han høyrsel, og dei mållause mæle.
 
 
# Markus' evangelium 8
1  Ein gong ved det leitet var det atter mykje folk samla, og dei hadde ingen ting å eta. Då kalla Jesus læresveinane til seg og sa:
2  Eg ynkast yver folket! No hev dei alt vore hjå meg i tri dagar, og hev ingen ting å eta.
3  Let eg dei fara fastande heim att, so kjem dei til å ormektast på vegen; og sume av dei hev kome lange vegar.
4  Kvar kann ein få brød frå til å metta alle desse, her i øydemarki? svara læresveinane.
5  Kor mange brød hev de? spurde Jesus. Sju leivar, sa dei.
6  Då let han folket setja seg ned på marki, og han tok dei sju leivane og takka og braut dei sund og gav dei til læresveinane, so dei skulde setja dei fram; og dei sette dei fram for folket.
7  Og dei hadde nokre få små fiskar; dei velsigna han og, og sa at dei skulde setja dei fram.
8  Då dei hadde ete og var mette, samla dei upp dei stykki som låg att; det vart sju korger.
9  Og der var um lag fire tusund mann. So bad han farvel med dei.
10  Straks etter gjekk han i båten med læresveinane og for til Dalmanuta-bygdi.
11  Dit kom farisearane og, og dei tok til å ordkastast med han, og kravde eit teikn frå himmelen av han; for dei vilde freista han.
12  Då sukka han i si ånd og sa: Kvi krev denne ætti eit teikn? Det segjer eg dykk for sant: Aldri skal denne ætti få noko teikn!
13  Dermed gjekk han ifrå dei og steig ut i båten att, og for yver sjøen.
14  Dei hadde gløymt å taka brød med seg; ein leiv var alt dei hadde med seg i båten.
15  So vara han dei åt og sa: Sjå dykk fyre, og akta dykk for surdeigen åt farisearane og surdeigen åt Herodes!
16  Då tala dei seg imellom: Det er av di me ikkje hev brød med oss.
17  Jesus gådde det og sa til dei: Kvi talar de dykk imillom um at de ikkje hev brød med? Ser og skynar de endå ingen ting? Er de so tungnæme?
18  Hev de augo og ser ikkje? Hev de øyro og høyrer ikkje? Kjem de då ikkje i hug
19  den gongen eg braut dei fem brødleivane og gav åt dei fem tusund - kor mange korger fulle av brødstykke tok de då upp? - Tolv, svara dei.
20  Og då eg braut dei sju leivane og gav åt åt dei fire tusund, kor mange fulle brødkorger tok de då upp? - Sju, svara dei.
21  Skynar de endå ingen ting? sa han då.
22  So kom dei åt Betsaida. Der leidde dei ein blind mann fram til han, og bad at han vilde røra ved han.
23  Då tok han den blinde i handi og leidde han ut or grendi. So vætte han augo hans med råke av munnen sin og la hendene på han og spurde: Ser du noko?
24  Mannen såg upp og sa: Eg augnar folk som gjeng ikring; dei ser ut for meg som trestuvar.
25  So la Jesus endå ein gong hendene på augo hans. Då braut syni hans fram; han vart god att og kunde skilja allting klårt.
26  Jesus sende han heim att og sa: Gakk ikkje inn i grendi, og seg det ikkje til nokon der!
27  Sidan for Jesus og læresveinane hans burt til grendene kring Cæsarea Filippi. Og på vegen spurde han dei: Kven segjer folk at eg er?
28  Dei svara: Sume segjer Johannes døyparen, og sume Elias, men andre ein av profetane.
29  Kven segjer då de at eg er? spurde han. Då tok Peter til ords og svara: Du er Messias!
30  Men det forbaud han dei strengt å tala til nokon um.
31  So tok han til å læra dei at Menneskesonen laut lida mykje og verta vanda av dei styresmennene øvsteprestane og dei skriftlærde, og at han laut lata livet, men tri dagar etter skulde han standa upp att.
32  Og det sa han med reine ord. Då tok Peter han til sides og gav seg til å telja for han.
33  Men han snudde seg, og då han såg læresveinane sine, tala han strengt til Peter og sa: Gakk ut or augo mine, Satan! Du hev ikkje ans for det som er Guds vilje, men berre for det som er menneskevilje.
34  So kalla han folket til seg saman med læresveinane sine og sa: Vil nokon vera i lag med meg, so lyt han gløyma seg sjølv og taka krossen sin upp og fylgja etter meg.
35  For den som vil berga livet sitt, skal missa det; men den som misser livet for mi og evangeliet skuld, han skal berga det.
36  Kva batar det eit menneske um han vinn heile verdi, men taper sjeli si?
37  For kva kann mennesket gjeva i byte for sjeli si?
38  For den som skjemmest ved meg og ordi mine i denne utrue og syndige ætti, han skal og Menneskesonen skjemmast ved når han kjem i herlegdomen åt Far sin med dei heilage englane.
 
 
# Markus' evangelium 9
1  Det segjer eg dykk for sant, sa han: Sume av dei som her stend, skal ikkje smaka dauden fyrr dei ser at Guds rike hev kome med makt.
2  Seks dagar etter tok Jesus med seg Peter og Jakob og Johannes upp på eit høgt fjell; der var dei åleine. Då vart han forklåra for augo deira,
3  og klædi hans vart skinande kvite, so ingen bleikjar i denne verdi kunde ha gjort dei so kvite.
4  Og Elias synte seg for dei saman med Moses; dei stod og tala med Jesus.
5  Då tok Peter til ords og sa til Jesus: Meister, det er godt me er her! Lat oss gjera tri hytter, ei åt deg, og åt Moses, og ei åt Elias!
6  Han visste ikkje kva han skulde segja; for dei var fulle av otte.
7  So kom det ei sky og skygde yver dei, og or skyi kom det ei røyst: Dette er Son min, han som eg elskar. Høyr på han!
8  Men best dei skoda ikring seg, såg dei ingen meir utan Jesus - han var åleine hjå dei.
9  Då dei gjekk ned av fjellet, sa han til dei at dei ikkje måtte tala til nokon um det dei hadde set, fyrr Menneskesonen var staden upp frå dei daude.
10  Det ordet merka dei seg, men undrast seg imillom kva det skulde tyda: "standa upp frå dei daude".
11  So spurde dei han: Segjer ikkje dei skriftlærde at fyrst lyt Elias koma?
12  Han svara: Ja, fyrst kjem Elias og set alt i rett lag att; og kva er det som stend skrive um Menneskesonen? At han skal lida mykje og aktast for inkje.
13  Men eg segjer dykk at Elias og er komen, og dei gjorde med han likt dei vilde, soleis som det er skrive um han.
14  Då dei kom til læresveinane, såg dei ein stor folkehop kringum dei, og nokre skriftlærde som var i ordkast med dei.
15  Og med same folkemengdi fekk sjå han, vart dei reint forstøkte, og sprang imot han og helsa.
16  Kva er det de dregst med dei um? spurde han.
17  Då svara ein av folket: Meister, eg er komen til deg med son min. Han hev ei mållaus ånd i seg;
18  når ho tek tak i han, riv ho og slit i han, so fraudi stend utor munnen, og han skjer tenner og visnar burt. Eg bad læresveinane dine at dei vilde driva henne ut, men dei var ikkje god til.
19  Då tok Jesus til ords og sa: Å, du vantrune ætt! Kor lenge skal eg vera hjå dykk? Kor lenge skal eg tola dykk? Kom hit til meg med han!
20  So leidde dei guten burt til han, og med det same han såg Jesus, reiv åndi i han, so han stupte i marki og velte seg og togg fraud.
21  Kor lenge hev han havt det so? spurde Jesus. Faren svara: Frå han var eit lite barn;
22  og ofte hev åndi kasta han både i elden og i vatnet for og vilja gjort ende på han. Men er det mogeleg for deg, so gjer sælebot på oss og hjelp oss!
23  Um det er mogeleg for meg -? svara Jesus. Alt er mogeleg for den som trur!
24  Straks ropa far åt barnet: Eg trur! Hjelp mi vantru!
25  Då Jesus såg at folket strøymde til, truga han den ureine ånda og sa: Du mållause og dauve ånd, far ut or han, segjer eg, og far aldri i han meir!
26  Då hua ho og reiv hardt i guten, og for ut. Og han vart som eit lik, so dei fleste sa: Han hev slokna!
27  Men Jesus tok han i handi og vekte han; då reiste han seg upp.
28  Då Jesus var komen i hus, og læresveinane var åleine med han, spurde dei: Kvi kunde ikkje me driva ut åndi?
29  Han svara: Dette slaget kann ikkje drivast ut på anna vis enn med bøn og fasta.
30  So tok dei ut derifrå og for gjenom Galilea. Men han vilde ikkje at nokon skulde vita det;
31  for han lærde sveinane sine og sa: Menneskesonen skal gjevast yver i menneskehender, og dei skal drepa han; og tri dagar etter han er drepen, skal han standa upp att.
32  Men dei skyna ikkje det ordet, og torde ikkje spyrja han.
33  So kom dei åt Kapernaum, og då han var heime att, spurde han dei: Kva var det de tala um på vegen?
34  Dei tagde, for på vegen hadde dei tala med einannan um kven som var størst.
35  Då sette han seg og kalla til seg dei tolv, og sa til dei: Vil nokon vera den fyrste, so skal han vera den siste av alle og tenar for alle!
36  So tok han eit lite barn og sette det midt imellom dei, og tok det i fang og sa til dei:
37  Den som tek imot eit sovore barn for mitt namn skuld, han tek imot meg; og den som tek imot meg, tek ikkje imot meg, men den som sende meg.
38  Johannes sa til han: Meister, me såg at ein som ikkje er i fylgje med oss, dreiv ut vonde ånder i ditt namn, og me forbaud han det, for di han ikkje var i fylgje med oss.
39  De skal ikkje forbjoda han det, sa Jesus; for den som gjer eit under i mitt namn, kann ikkje so snart tala vondt um meg;
40  den som ikkje er imot oss, er med oss.
41  For den som gjev dykk ei skål med vatn å drikka for di de høyrer Kristus til, han skal ikkje missa si løn, det segjer eg dykk for visst.
42  Men den som freistar nokon av desse små som trur, for han var det mykje betre um det var lagt ein kvernstein um halsen hans, og han vart kasta i havet.
43  Dersom handi di freistar deg, so hogg henne av! Det er betre du gjeng vanfør inn til livet, enn at du hev båe hendene dine og kjem i helvete, i den usløkkjande elden,
44  der ormen deira ikkje døyr, og elden ikkje sloknar.
45  Og dersom foten din freistar deg, so hogg han av! Det er betre du gjeng einføtt inn til livet, enn at du hev båe føtene dine og vert kasta i helvete,
46  der ormen deira ikkje døyr, og elden ikkje sloknar.
47  Og dersom auga ditt freistar deg, so riv det ut! Det er betre du gjeng einøygd inn i Guds rike, enn at du hev tvo augo og vert kasta i helvete,
48  der ormen deira ikkje døyr og elden ikkje sloknar.
49  For kvart menneske skal saltast med eld, liksom kvart offer vert salta med salt.
50  Salt er ein godt; men vert saltet saltlaust, kva vil de då salta med? Hav salt i dykk sjølve, og haldt fred med kvarandre!
 
 
# Markus' evangelium 10
1  So tok han ut derifrå, og for til Juda-bygdene og bygdene på hi sida Jordan. Og folket samla seg att ikring han, og han lærde dei, som han var van med.
2  Då kom det nokre farisearar og spurde han: Tru ein mann hev lov til å skilja seg ifrå kona si? Det var for å freista han dei spurde um det.
3  Kva hev Moses sagt dykk fyre? sa Jesus.
4  Moses gav lov til å skriva eit skilsmålsbrev og senda henne frå seg, svara dei.
5  Då sa han til dei: Av di de er so hardhjarta, skreiv Moses den lovi for dykk.
6  Men alt ifrå fyrste skapingstidi gjorde Gud dei til mann og kvinna.
7  Difor skal mannen skiljast med far sin og mor si og halda seg hjå kona si,
8  og dei tvo skal vera eitt kjøt. So er dei då ikkje lenger tvo, eitt kjøt,
9  og det som Gud hev bunde i hop, det skal ikkje menneskja skilja.
10  Heime spurde læresveinane han um det same.
11  Då sa han til dei: Den som skil seg frå kona si og gifter seg med ei onnor, bryt ekteskapet med henne og gjer hor.
12  Og dersom ho skil seg frå mannen sin og gifter seg med ein annan, gjer ho hor.
13  Og dei bar småborn til han, so han skulde røra ved dei, men læresveinane truga dei dei som bar dei.
14  Då Jesus såg det, vart han harm og sa til dei: Lat småborni koma til meg; hindra dei ikkje! for Guds rike høyrer slike til.
15  Det segjer eg dykk for sant: Den som ikkje tek imot Guds rike som eit lite barn, han skal på ingen måte koma inn i det.
16  So tok han dei i fanget og la hendene på dei og velsigna dei.
17  Då han kom ut på vegen, sprang det fram ein mann og fall på kne for han og spurde: Gode meister, kva skal eg gjera so eg kann vinna eit æveleg liv?
18  Kvi kallar du meg god? sa Jesus. Ingen er god utan ein - Gud!
19  Bodi kjenner du: Du skal ikkje gjera hor! Du skal ikkje drepa! Du skal ikkje stela! Du skal ikkje vitna rangt! Du skal ikkje slå under deg annan manns eigedom! Du skal æra far din og mor di!
20  Han svara: Meister, alt det hev eg halde frå eg var ung.
21  Då såg Jesus på han og fekk han kjær. So sa han: Eitt vantar deg: Gakk burt og sel alt det du hev, og gjev det til dei fatige, so fær du ein skatt i himmelen; og kom so og fylg meg!
22  Ved det ordet for det ein skugge yver andletet hans, og han gjekk sturen burt, for han åtte mykje.
23  Då såg Jesus kringum seg og sa til læresveinane sine: Kor vandt det er for den som eig mykje å koma inn i Guds rike!
24  Læresveinane stokk yver ordi hans. Men Jesus tok til ords att og sa: Kor vandt det er, borni mine, å koma inn i Guds rike for dei som set si lit til rikdom!
25  Det er lettare for ein kamel å ganga gjenom eit nålauga enn for ein rik å koma inn i Guds rike!
26  Då vart dei endå meir forfærde og sa til kvarandre: Kven kann då verta frelst?
27  Jesus såg på dei og sa: For menneske er det umogeleg, men ikkje for Gud; for alt er mogeleg for Gud.
28  Då tok Peter åt ords og sa til han: Enn me som hev skilt oss med alt og fylgt deg!
29  Og Jesus svara: Det segjer eg dykk for sant: Det er ingen hev skilt seg med heim eller brør eller syster eller mor eller far eller born eller gardar for mi skuld og for evangeliet skuld,
30  utan at han skal få det att hundrad gonger - no i denne tidi heim og brør og syster og møder og born og gardar, alt um han jamt er i fåre, og i den verdi som kjem, eit æveleg liv.
31  Men mange som no er med dei fyrste, skal då verta millom dei siste, og dei siste millom dei fyrste.
32  No var dei på vegen upp til Jerusalem. Jesus gjekk fyre dei, og dei undrast, og dei som fylgde, var forstøkte. Då samla han atter dei tolv ikring seg og tok til å tala med dei um det som skulde henda han:
33  No fær me upp til Jerusalem, og Menneskesonen skal gjevast i hendene på øvsteprestane og dei skriftlærde, og dei skal døma han frå livet og gjeva han yver til heidningane;
34  og dei skal spotta han og sputta på han og hudfletta han og drepa han; men tri dagar etter skal han standa upp att.
35  Jakob og Johannes, sønene åt Sebedeus, kom til han og sa: Meister, det er noko me vil beda deg um! Vil du gjera det for oss?
36  Kva vil de eg skal gjera for dykk? sa han.
37  Lova oss at me skal få sitja innmed deg i din herlegdom, ein på di høgre og ein på di vinstre sida! svara dei.
38  De veit ikkje kva de bed um, sa Jesus. Kann de drikka den skåli som eg drikk, eller taka den dåpen som eg tek?
39  Ja, det kann me, sa dei. Då sa Jesus til dei: Den skåli eg drikk, skal de drikka, den dåpen eg fær, skal de få;
40  men sætet ved mi høgre eller vinstre sida er det ikkje mi sak å gjeva burt; det lyt dei få som det er etla åt.
41  Då dei ti høyrde dette, tok dei til å harmast på Jakob og Johannes.
42  Då kalla Jesus dei kring seg og sa: De veit at dei som gjeld for fyrstar, råder yver folki sine, og stormennene styrer deira hev velde yver dei.
43  Men so er det ikkje hjå dykk; den som vil verta stor millom dykk, lyt tena dei andre,
44  og den som vil vera den fyrste av dykk, lyt vera træl for dykk alle.
45  For Menneskesonen er ikkje heller komen for å tenast, men for å tena og gjeva livet sitt til løysepeng for mange.
46  So kom dei til Jeriko. Då Jesus tok ut att frå Jeriko med læresveinane sine og ei svær folkehop, sat son åt Timeus, Bartimeus, ein blind tiggar, attmed vegen,
47  og då han høyrde det var Jesus frå Nasaret, tok han på å ropa: Jesus, Davids son, gjer sælebot på meg!
48  Men truga han og og sa han skulde tegja; men han ropa berre endå meir: Davids son, gjer sælebot på meg!
49  Jesus stana og sa: Ropa han hit! Då ropa dei på den blinde og sa til han: Ver hugheil! Reis deg upp! Han ropar på deg.
50  So kasta han av seg kjolen og spratt upp og kom burt til Jesus.
51  Og Jesus sa til han: Kva vil du at eg skal gjera for deg? Den blinde svara: Rabbuni, lat meg få att syni!
52  Då sa Jesus til han: Gakk heim att! Trui di hev hjelpt deg. Og med ein gong fekk han att syni og fylgde Jesus på vegen.
 
 
# Markus' evangelium 11
1  Då dei kom burtimot Jerusalem, til Betfage og Betania ved Oljeberget, sende Jesus tvo av læresveinane sine i veg og sa til dei:
2  Gakk burt i den grendi som ligg framfor dykk! Med det same de kjem der, finn de ein fole som stend bunden, og som det endå aldri hev sete noko menneske på; den skal de løysa og koma hit med!
3  Og dersom nokon segjer til dykk: Kvi gjer de det? so skal de svara: Herren treng um han, og sender han straks attende.
4  So gjekk dei og fann folen; han stod bunden uti gata attmed ei dør, og dei løyste han.
5  Nokre folk som stod der, sa til dei: Kva gjer de? løyser de folen?
6  Dei svara so som Jesus hadde sagt; då let folket dei få han.
7  So kom dei til Jesus med folen og la kjolane sine på han, og Jesus sette seg uppå.
8  Og mange breidde klædi sine på vegen, andre strådde lauv, som dei hadde henta frå marki.
9  Og dei som gjekk fyre, og dei som fylgde etter, ropa: Hosianna! Velsigna vere han som kjem, i Herrens namn!
10  Velsigna vere vår far Davids rike som kjem! Hosianna i det høgste!
11  So kom han til Jerusalem og gjekk inn i templet. Der såg han seg ikring allstad; men då det tok til å kvelda, gjekk han ut til Betania med dei tolv.
12  Dagen etter, då dei gjekk frå Betania, kjende han seg svolten.
13  Langt burte såg han eit fiketre med lauv på; han gjekk burtåt og vilde sjå um han kunde finna noko på det; men då han kom dit, fann han ikkje anna enn lauv; for det var ikkje tidi for fikor.
14  Då tala han til treet og sa: Gjev aldri i verdi nokon må koma til å eta frukt av deg meir! Og det høyrde læresveinane på.
15  Då dei kom til Jerusalem, gjekk han inn i templet og tok til å driva ut dei som selde og kjøpte i heilagdomen; han velte bordi åt pengevekslarane og krakkane åt dei som selde duvor,
16  og let ingen lov til å bera nokon reidskap gjenom templet.
17  Og han lærte dei og sa: Stend det ikkje skrive: Mitt hus skal kallast eit bønehus for alle folk? Men de hev gjort det til eit røvarbol.
18  Øvsteprestane og dei skriftlærde fekk høyra det, og lurde på korleis dei skulde få rudt han or vegen; for dei var redde han, av di folket var hugtekne av læra hans.
19  Men når det leid til kvelds, gjekk han alltid ut or byen.
20  Då dei tidleg um morgonen gjekk dei framum fiketreet, såg dei at det hadde turka radt ifrå rota.
21  Peter kom i hug dei ordi Jesus hadde lyst, og sa: Meister, sjå fiketreet som du bannstøytte, hev turka!
22  Då tok Jesus til ords og sa: Hav tru til Gud!
23  Det segjer eg dykk for sant: Um nokon segjer til dette fjellet: Lyft deg upp og kasta deg i havet! og ikkje hev tvil i hjarta, men trur at det vil ganga som han segjer, so skal det ganga som han vil.
24  Difor segjer eg dykk: Kva de bed um og ynskjer etter, so tru at de alt hev fenge det - då fær de det!
25  Og når de stend og bed, og hev noko imot einkvan, so tilgjev honom det! Då skal og Far dykkar i himmelen tilgjeva dykk misgjerningane dykkar!
26  Men um de ikkje tilgjev, skal ikkje heller Far dykkar i himmelen tilgjeva dykkar misgjerningar.
27  So kom dei til Jerusalem att. Og medan han gjekk ikring i templet, kom øvsteprestane og dei skriftlærde og styresmennene burt til han
28  og sa: Kva rett hev du til å gjera dette, eller kven gav deg retten til å gjera det?
29  Jesus sa: Eg vil spyrja dykk um ein ting; svara meg, so skal eg segja dykk kva rett eg hev til å gjera dette:
30  Var dåpen åt Johannes frå himmelen eller frå menneske? Svara meg!
31  Då la dei yver med kvarandre og sa: Svarar me: Frå himmelen, so segjer han: Kvi trudde de han då ikkje?
32  Lat oss heller svara: Frå menneske! - men det torde dei ikkje for folket; for alle trudde at Johannes var retteleg ein profet.
33  So svara dei han: Det veit me ikkje. - Då segjer ikkje eg dykk heller kva rett eg hev til å gjera dette, sa Jesus.
 
 
# Markus' evangelium 12
1  So tok han til å tala til dei i likningar: Det var ein mann som laga seg ein vingard, og sette gjerde kringum og grov ut ei vinpersa og bygde eit tårn; so leigde han hagen burt til brukarar og for utanlands.
2  Då tidi kom, sende han ein svein til brukarane og vilde få sin lut av det som var avla i vingarden.
3  Men brukarane greip sveinen og skamslo han, og sende han burt med tome hender.
4  So sende han ein annan svein til dei; han slo dei i hovudet og hædde han.
5  Og han sende ein til; honom slo dei i hel. Og mange fleire: sume skamslo dei, og sume drap dei.
6  No hadde han att berre einaste son sin, som han heldt hjarteleg av. Til slutt sende han honom og til brukarane; han tenkte: Dei hev no vel age for son min!
7  Men brukarane dei sa seg imillom: Der er ervingen! Kom, lat oss slå han i hel, so fær me arven.
8  So tok dei han og slo han i hel, og kasta han ut or vingarden.
9  Kva skal han no gjera, vingardseigaren? Han skal koma og gjera ende på brukarane og lata andre få vingarden.
10  Hev de ikkje lese dette skriftordet heller: Den steinen byggjarane vanda, den var det som vart hyrnestein;
11  det er Herren sjølv som hev gjort det so; for oss er det eit stort under?
12  Då tenkte dei på å gripe han, for dei skyna at det var dei han hadde meint med likningi si. Men dei torde ikkje for folket. So let dei han vera og gjekk sin veg.
13  Sidan sende dei nokre av farisearane og Herodes-mennene, som skulde fanga han i ord.
14  Dei kom og sa til han: Meister, me veit at du er ærleg og ikkje bryr deg um nokon; for du gjer ikkje skil på folk, men lærer oss sanningi um Guds veg - er det rett å svara skatt til keisaren, eller er det ikkje? skal me gjera det, eller skal me lata vera?
15  Men skyna vel hyklingi deira og sa: Kvi freistar de meg? Kom med ein pening, og lat meg få sjå han!
16  So kom dei med ein, og han spurde: Kva er dette for eit bilete og namn? - Det er keisarens, svara dei.
17  Då sa han til dei: Gjev keisaren det som keisarens er, og Gud det som Guds er! Og dei undra seg mykje yver han.
18  So kom det nokre saddusearar til han - det er dei som segjer at dei daude ikkje skal standa upp att - dei sette fram eit spursmål for han og sa:
19  Meister, Moses hev skrive den lovi åt oss at når bror åt ein mann døyr barnlaus, og kona lever etter, då skal bror hans gifta seg med enkja og halda uppe ætti åt bror sin.
20  Det var ein gong sju brør. Den fyrste tok seg ei kona; han døydde, og det var ikkje born etter han.
21  So tok den andre enkja; han og døydde barnlaus. Like eins den tridje,
22  og alle sju; ingen av dei hadde born etter seg. Sist av alle døydde kona og.
23  Kven av dei skal ho høyra til i eit anna liv, når dei hev stade upp att? For alle sju hev havt henne til kona.
24  Jesus svara: Er det ikkje difor de fer vilt, for di de ikkje kjenner skriftene og ikkje Guds makt?
25  Når dei hev stade upp frå dei daude, gifter dei seg ikkje og vert ikkje burtgifte; dei er som englane i himmelen.
26  Men um dei avlidne - at dei skal standa upp att - hev de ikkje lese i boki åt Moses, i soga um klungeren, korleis Gud sa til han: Eg er Abrahams Gud og Isaks Gud og Jakobs Gud?
27  Og han er ikkje ein Gud for dei daude, men for dei levande. De tek storleg i mist.
28  Ein skriftlærd, som hadde lydt på ordskiftet deira, og skyna at Jesus hadde svara dei vel, kom no og spurde han: Kva for eit bod er det fyrste av alle?
29  Jesus svara: Dette er det fyrste: Høyr, Israel! Herren vår Gud, Herren er ein,
30  og du skal elska Herren din Gud av alt ditt hjarta og av all di hug og av alt ditt vit og av all di makt! Det er det fyrste bodet.
31  Det andre, som er like stort, er dette: Du skal elska næsten din som deg sjølv! Det finst ikkje noko anna bod som er større enn desse.
32  Vel tala du, meister, sa den skriftlærde, og sant er det som du sa at han er ein og det finst ingen annan Gud enn han.
33  Å elska han av alt sitt hjarta og av alt sitt vit og av all sin hug og av all si makt, og elska næsten sin som seg sjølv, det er meir enn alle brennoffer og slaktoffer.
34  Då Jesus høyrde kor visleg han svara, sa han til han: Du er ikkje langt burte frå Guds rike. Sidan våga ingen å spyrja han meir.
35  Medan Jesus lærde i heilagdomen, tok han ein gong til ords soleis: Korleis kann dei skriftlærde segja at Messias er Davids son?
36  Sjølv sa David - han fekk det frå den Heilage Ande -: Herren sa til min herre: Set deg ved mi høgre hand til dess eg fær lagt dine fiendar under føtene dine!
37  David kallar honom sjølv herre; korleis kann han då vera son hans? Ålmugen høyrde gjerne på Jesus.
38  Millom anna som han lærde dei, sa han: Tak dykk i vare for dei skriftlærde, som likar å ganga i lange kjolar, og vil at folk skal helsa dei på torgi,
39  og som trår etter dei fremste sessane i synagogone og høgste sæti i gjestebod;
40  dei et upp huset for enkjor og held lange bøner for syn skuld! Dei skal få so mykje strengare dom.
41  Ein gong sette han seg midt imot tempelkista og såg medan folk la pengar i kista; og mange rike la mykje.
42  So kom det ei fatig enkja og la tvo skjervar, det er so mykje som ein øyre.
43  Då kalla han læresveinane til seg og sa: Det segjer eg dykk for sant: Denne fatige enkja hev lagt meir enn alle dei andre som la i kista.
44  For dei gav alle av nøgdi si; men ho gav av si fatige råd, alt det ho åtte, alt ho hadde til å livberga seg med.
 
 
# Markus' evangelium 13
1  Då han gjekk ut or templet, sa ein av læresveinane til han: Meister, sjå for steinar og for bygningar!
2  Ja, ser du desse store bygningane! svara Jesus. Her ligg ikkje stein på stein som ikkje skal rivast laus.
3  Sidan, då han sat på Oljeberget midt imot templet, og det ikkje var nokon innmed, kom Peter og Jakob og Johannes og Andreas og spurde han:
4  Seg oss: Når skal dette ganga fyre seg, og kva er teiknet som skal syna oss når alt dette skal verta fullenda?
5  Då tok Jesus soleis til ords: Sjå dykk fyre, so ingen forvillar dykk!
6  For mange skal taka mitt namn og segja: Det er eg! og føra mange på villstig.
7  Men når de høyrer um ufred og tidende um ufred, so vert ikkje redde! For dette lyt henda, men endå er ikkje enden komen.
8  Folk skal reisa seg imot folk, og rike mot rike, og det skal vera jordskjelv kring i landi, og det skal vera uår og upprør. Det er det fyrste av føderidene.
9  Men sjå dykk fyre! Dei kjem til å draga dykk for domstolane og piska dykk i synagogene, og for landshovdingar og kongar skal de førast fram for mi skuld, so de kann vitna for dei.
10  Og fyrst må evangeliet kunngjerast for alle folkeslag.
11  Men når dei fører dykk fram og gjev dykk yver til retten, so syt ikkje for kva de skal tala! Det som vert gjeve dykk i same stundi, det skal de tala; for det er ikkje de som talar, men den Heilage Ande.
12  Bror skal senda bror i dauden, og faren barnet sitt, og born skal standa fram mot foreldri sine og valda at dei døyr.
13  Og alle skal hata dykk for mitt namn skuld; men den som held ut til endes, han skal verta frelst.
14  Men når de ser at den øydande styggedomen stend der han ikkje skulde - den som les det, han akte vel på det! - då lyt dei som er i Juda-land, røma til fjells;
15  den som er uppå taket, må ikkje stiga ned og ikkje ganga inn og henta noko i huset sitt,
16  og den som er utpå marki, må ikkje ganga heim att etter kjolen sin!
17  Stakkars dei som gjeng med barn eller gjev brjost, i dei dagane!
18  Men bed at dette ikkje må henda um vinteren!
19  For den tidi skal vera so hard at det aldri hev vore so hard ei tid frå upphavet åt skaparverket, frå den tid då Gud skapte verdi, og til no, og vert ikkje sidan heller.
20  Og gjorde ikkje Herren den tidi stutt, so vart ikkje eit liv berga; men for deira skuld som han valde seg ut, hev han gjort den tidi stutt.
21  Um nokon då segjer til dykk: Sjå her er Messias! eller: Sjå der! - so må de ikkje tru det!
22  For falske messias'ar og skal standa fram og falske profetar, gjera teikn og under for å forvilla dei utvalde vilt, um det var råd.
23  So sjå dykk fyre! Eg hev sagt dykk alt fyreåt.
24  Men i dei dagane, etter denne harde tidi, skal soli myrkjast og månen missa sitt ljos,
25  stjernone skal falla ned frå himmelen, og himmelkraftene skakast.
26  Då skal dei sjå Menneskesonen koma i skyi med stort velde og herlegdom,
27  då skal han senda ut englane og samla dei utvalde frå heimsens fire hyrno, frå ytste enden av jordi til ytste enden av himmelen.
28  Lær ei likning av fiketreet: Når sevja hev kome i greinene, og lauvet sprett, då veit de at sumaren er nær.
29  Like eins når de ser dette hender, då veit de at han er utfor døri.
30  Det segjer eg dykk for visst: Denne ætti skal ikkje forgangast fyrr alt dette hev hendt.
31  Himmel og jord skal forgangast; men mine ord skal ikkje forgangast.
32  Men den dagen eller timen veit ingen, ikkje eingong englane i himmelen, og ikkje Sonen heller - ingen utan Faderen.
33  Sjå dykk fyre, og vak! For de veit ikkje når tidi kjem.
34  Det er liksom med ein mann som drog utanlands. Då han for heimantil, sette han sveinane sine til å styra for seg. Kvar fekk sitt å gjera, og til portnaren sa han at han laut vaka.
35  So vak då! For de veit ikkje når husbonden kjem - um kvelden, eller midnattsbel, eller i otta, eller i dagrenningi.
36  Lat han ikkje finna dykk sovande, når han kjem uvantande!
37  Men det eg segjer dykk, det segjer eg alle: Ver vakne!
 
 
# Markus' evangelium 14
1  No var det berre tvo dagar att til påske- og usyrdebrødhelgi. Og øvsteprestane og dei skriftlærde leita etter ei råd til å gripa Jesus med list og slå han i hel.
2  For dei sa: Ikkje med helgi torer me gjera det; elles kunde det verta upplaup millom folket.
3  Medan Jesus var i Betania, hjå Spilte-Simon, og sat til bords, kom det inn ei kvinna med ei alabaster-krukka full av ekte, dyr narde-salve. Ho braut sund krukka og helte salven ut yver hovudet hans.
4  Då var det nokre som vart harme og sa seg imillom: Kva skulde den salve-øydingi vera til?
5  Salven kunde vore seld for yver tri hundrad penningar og gjeven til dei fatige. Og dei tala kvast til henne.
6  Då sa Jesus: Lat henne vera i fred! Kvi er de so leide med henne? Det var vent gjort det ho gjorde med meg.
7  Dei fatige hev de alltid hjå dykk, og når de vil, kann de gjera vel imot dei; men meg hev de ikkje alltid.
8  Ho gjorde det ho kunde; med denne salven budde ho lekamen min fyre jordeferdi.
9  Og det segjer eg dykk for visst: Kvar i verdi evangeliet vert kunngjort, der skal dei og nemna det ho hev gjort, til minne um henne.
10  Judas Iskariot, den eine av dei tolv, gjekk til øvsteprestane og baud seg til å gjeva Jesus i hendene deira.
11  Då dei høyrde det, vart dei glade og lova å gjeva han pengar, og sidan lurde han korleis han med tid og høve skulde få gjeve han yver til dei.
12  Den fyrste dagen i usyrdebrødhelgi - den dagen dei slakta påskelambet - sa læresveinane til Jesus: Kvar vil du me skal ganga og laga til påskemåltidet for deg?
13  Då sende han tvo av læresveinane i veg og sa til dei: Gakk inn i byen! Der møter de ein mann som ber ei krukka med vatn; han skal de fylgja,
14  og der han gjeng inn, skal de segja til huseigaren: Meisteren helsar: Kvar er romet mitt, der eg kann eta påskemålet med læresveinane mine?
15  Og han skal syna dykk ein stor sal, som stend ferdig med duka bord; der skal de stella til måltidi for oss.
16  So gjekk læresveinane av stad, og då dei kom inn i byen, fann dei det so som han hadde sagt, og dei laga til påskemålet.
17  Då det leid mot kvelden, kom Jesus med dei tolv,
18  og då dei hadde sett seg til bords, sa han: Det segjer eg dykk for sant: Ein av dykk kjem til å svika meg, ein som et i lag med meg.
19  Då tok dei til å stura, og spurde han ein for ein: Det er vel ikkje eg?
20  Han svara: Det er ein av dykk tolv, den som duppar med meg i fatet.
21  Menneskesonen gjeng fulla burt, soleis som det er skrive um han, men ve yver den mannen som veld at Menneskesonen vert gjeven i fiendehand! Det var betre for den mannen um han aldri var født!
22  Medan dei sat til bords, tok han brødet, signa det og braut det, og gav dei og sa: Tak det! Dette er lekamen min.
23  So tok han ein kalk, takka og gav dei, og dei drakk alle av kalken.
24  Og han sa til dei: Dette er blodet mitt, paktblodet, som vert utrent for mange.
25  Det segjer eg dykk for sant: Eg skal ikkje oftare drikka av druvesafti, fyrr den dagen kjem då eg drikk henne ny i Guds rike.
26  Då dei hadde sunge lovsongen, gjekk dei ut til Oljeberget.
27  Og Jesus sa: De kjem alle til å styggjast ved meg. For det stend skrive: Hyrdingen slær eg, og sauene skal spreidast.
28  Men når eg hev stade upp att, skal eg ganga fyre dykk til Galilea.
29  Då sa Peter: Um so alle styggjast ved deg, so skal ikkje eg.
30  Jesus svara: Det segjer eg deg for sant: No i denne natt, fyrr hanen hev gale tvo gonger, skal du avneitta meg tri gonger.
31  Men han tok sterkare i og sa: Um eg so lyt døy med deg, skal eg ikkje avneitta deg! Det same sa dei alle.
32  So kom dei til ein stad som heiter Getsemane. Då segjer han til læresveinane sine: Sit her medan eg bed!
33  Og han tok med seg Peter og Jakob og Johannes, og tok til å ottast og kvida seg.
34  Og han sa til dei: Mi sjel er sorgtyngd reint til dauden. Ver her og vak!
35  So gjekk han eit lite stykke fram og kasta seg ned på jordi og bad at denne stundi måtte skrida framum han, um det var råd.
36  Abba, Fader! sa han, alt er mogeleg for deg; tak denne skåli frå meg! Men ikkje som eg vil, berre som du vil!
37  Då han kom attende, såg han at dei hadde sovna. Då sa han til Peter: Simon, søv du? Var du ikkje god til å vaka ein time?
38  Vak og bed at de ikkje skal koma i freisting! Åndi er viljug, men kjøtet er veikt.
39  So gjekk han burt att og bad den same bøni.
40  Då han kom attende, såg han at dei hadde sovna til att; for augo deira var tunge av svevn. Og dei visste ikkje kva dei skulde svara han.
41  So kom han tridje gongen, og sa til dei: De søv og kviler, de! Det er noki. Timen er komen. No skal Menneskesonen gjevast i hendene på syndarar.
42  Statt upp og lat oss ganga! Svikaren er ikkje langt undan.
43  Og straks, fyrr han hadde tala ut, kjem Judas, ein av dei tolv, og med han ein flokk med sverd og stavar; dei kom frå øvsteprestane og dei skriftlærde og styresmennene.
44  Svikaren hadde avtala eit teikn med dei og sagt: Den som eg kysser, han er det; tak han og før han trygt burt!
45  Og med det same han kom, gjekk han fram til Jesus og sa: Rabbi! og kysste han.
46  Då la dei hand på han og tok han.
47  Men ein av dei som stod innmed, drog sverdet sitt og hogg øyra av tenaren åt øvstepresten.
48  Og Jesus tok til ords og sa: De kjem med sverd og stavar og tek meg, som um eg skulde vera ein røvar.
49  Dag etter dag var eg hjå dykk i templet og lærde folket; då tok de meg ikkje. Men soleis laut skriftene sannast.
50  Då tok dei alle ut ifrå han og rømde.
51  Ein ung mann fylgde etter han, og hadde sveipt eit linklæde kring berre kroppen; dei vilde taka han,
52  men han slepte linklædet og rømde naken.
53  Dei førde Jesus til øvstepresten, og der samla dei seg alle øvsteprestane og styresmennene og dei skriftlærde.
54  Peter fylgde eit langt stykke etter, til han kom inn i garden åt øvstepresten; der vart han sitjande hjå tenarane og vermde seg ved elden.
55  Øvsteprestane og heile rådet leita etter vitnemål mot Jesus, so dei kunde få dømt han frå livet; men dei fekk ikkje noko på han.
56  Det var mange som vitna rangt mot han, men vitnemåli høvde ikkje i hop.
57  Då stod det fram nokre som og vitna rangt imot han og sa:
58  Me høyrde han segja: Eg skal riva ned dette templet som er gjort med hender, og på tri dagar skal eg byggja eit anna, som ikkje er gjort med hender.
59  Men endå høvde ikkje vitnemåli deira i hop.
60  Og øvstepresten reiste seg og steig fram ibland dei og sa til Jesus: Svarar du inkje på det som desse vitnar imot deg?
61  Men Jesus tagde og svara ikkje eit ord. Då tok øvstepresten til ords att og spurde han: Er du Messias, Son åt den Høglova?
62  Ja, det er eg, svara Jesus, og de skal sjå Menneskesonen sitja ved høgre handi åt Allmakti og koma med himmelskyene.
63  Då reiv øvstepresten sund klædi sine og sa: Kva skal me med fleire vitne?
64  No høyrde de gudsspottingi! Kva tykkjer de? Dei dømde alle at han var skuldig til å døy.
65  Og sume tok til å sputta på han, og la eit plagg yver andletet hans og slo han med nevane og sa: Seg kven det var! Og tenarane tok imot han med hogg.
66  Medan Peter var nedi gardsromet, kjem ei av tenestgjentone hjå øvstepresten,
67  og då ho såg Peter, som sat og vermde seg, stirde ho på han og sa: Du og var med denne nasarearen, Jesus!
68  Men han neitta og sa: Eg veit ikkje og skynar ikkje kva du meiner. So gjekk han ut i fyregarden. Då gol hanen.
69  Sidan fekk gjenta sjå han att, og tok til å segja til dei som stod innmed: Han er ein av dei!
70  Men han neitta på nytt lag. Eit lite bel etter sa dei som stod der, på nytt til Peter: Ja menn er du ein av dei! Du er då ein galilear!
71  Då sette han i og banna og svor: Eg kjenner ikkje den mannen de talar um.
72  Og i det same gol hanen andre gongen. Då kom Peter i hug det ordet som Jesus hadde sagt til han: Før hanen hev gale tvo gonger, skal du avneitta meg tri gonger. Og han tok det til hjarta og gret.
 
 
# Markus' evangelium 15
1  Det tok alt til å dagast då øvsteprestane med styresmennene og dei skriftlærde - heile Rådet - var ferdige med rådleggjingi si. Då batt dei Jesus og førde han burt og gav han yver til Pilatus.
2  Pilatus spurde han: Er du kongen yver jødane? - Du segjer det sjølv, svara Jesus.
3  Øvsteprestane kom med mange klagemål mot han.
4  Då spurde Pilatus han att: Svarar du ingen ting? Høyr alt det dei klagar deg for!
5  Men Jesus svara ikkje eit ord meir, so Pilatus tok til å undrast.
6  Kvar høgtid gav Pilatus dei ein fange fri, den som dei sjølve bad um.
7  Og ein som heitte Barabbas sat då fengsla i hop med nokre ufredsmenn; Dei hadde gjort eit upplaup drepe nokon.
8  So kom folket og tok til å beda um det som Pilatus var van med å gjera for dei.
9  Då svara han dei: Vil de at eg skal gjeva dykk jødekongen fri?
10  For han skyna at det var av ovund øvsteprestane hadde gjeve Jesus yver til han.
11  Men øvsteprestane fekk eggja upp folket, so dei bad at han heller skulde gjeva dei Barabbas fri.
12  Då tok Pilatus åt ords att og sa: Kva vil de då eg skal gjera med han som de kallar kongen yver jødane?
13  Dei svara med å ropa: Krossfest han!
14  Kva vondt hev han då gjort? sa Pilatus. Men dei ropa berre endå sterkare: Krossfest han!
15  Pilatus vilde gjerne gjera folket til lags. Han gav dei Barabbas fri, men Jesus let han hudfletta og gav han yver til hermennene sine, so dei skulde krossfesta han.
16  Hermennene førde Jesus inn i garden, i borgi, og kalla i hop heile vakti.
17  Dei klædde han i ei purpurkåpa, og sette på han ei klungerkrans som dei hadde fletta,
18  og tok til å helsa han: Heil deg, jødekonge!
19  So slo dei han i hovudet med ein røyrstav og sputta på han og la seg på kne og hyllte han.
20  Då dei hadde spotta han som dei vilde, tok dei av han purpurkåpa og hadde på han hans eigne klæde, og so leidde dei han ut og skulde krossfesta han.
21  Då gjekk det ein mann framum, som kom frå marki; det var Simon frå Kyrene, far åt Aleksander og Rufus; honom nøydde dei til å bera krossen hans.
22  Dei førde han til den staden som heiter Golgata - det er det same som Skallestaden -.
23  Der baud dei han vin med myrra i; men han vilde ikkje hava det.
24  So feste dei han til krossen. Klædi hans skifte dei millom seg, og kasta lodd um kva kvar skulde hava.
25  Det var i den tridje timen dei krossfeste han.
26  På krossen var det sett ei innskrift som nemnde skuldi hans; ho lydde so: Kongen yver jødane.
27  Saman med han krossfeste dei tvo røvarar, ein på hans høgre og ein på hans vinstre sida;
28  og då sannast det skriftordet som segjer: Og han vart rekna millom brotsmenn.
29  Dei som gjekk framum, hædde han riste på hovudet og sa: Å, du som riv ned templet og byggjer det upp att på tri dagar!
30  Hjelp deg no sjølv og stig ned av krossen!
31  Sameleis spotta øvsteprestane og, både dei og dei skriftlærde, og sa seg imillom: Andre hev han hjelpt, seg sjølv kann han ikkje hjelpa!
32  Lat no Messias, Israels konge, stiga ned av krossen, so me kann sjå det og tru! Dei som var krossfeste med han, gav seg og til å spotta han.
33  Då den sette timen var komen, vart det myrkt yver heile landet alt til den niande timen.
34  Og i den niande timen ropa Jesus med høg røyst: Elo'i, Elo'i, lama sabaktani? Det er: Min Gud, min Gud, kvi hev du forlate meg?
35  Nokre av dei som stod der, sa då dei høyrde det: No ropar han på Elias!
36  Då sprang det ein fram, duppa ein svamp i vineddik, sette han på ei tein og let Jesus få drikka og sa: Venta! Lat oss sjå um Elias kjem og tek han ned!
37  Og Jesus gav ifrå seg eit høgt rop og andast.
38  Då rivna forhenget i templet midt i tvo, ovantil og radt ned.
39  Og då hovudsmannen, som stod der midt framfor han, såg at han andast med eit sovore rop, sa han: Den mannen var visst og sant Guds Son!
40  Det var og nokre kvinnor der, som stod eit stykke undan og såg på. Millom dei var Maria Magdalena, og Maria, mor åt Jakob den yngre og Joses, og Salome,
41  som alle hadde fylgt han medan han var i Galilea, og tent han, og mange andre kvinnor som hadde vore med han upp til Jerusalem.
42  Det var då fyrebuingsdagen eller dagen fyre sabbaten, og då det leid alt mot kvelden,
43  kom Josef frå Arimatea, ein gjev rådsherre, som venta på Guds rike; han våga seg til å ganga inn til Pilatus og beda um lekamen åt Jesus.
44  Pilatus undrast på um han alt var slokna;
45  han kalla hovudsmannen til seg og spurde um Jesus nyst var slokna, og då han hadde fenge vissa um det av hovudsmannen, let han Josef få liket.
46  So kjøpte Josef eit fint linty og tok han ned, sveipte han i lintyet og la han i ei grav som var hogd ut i berget, og so velte han ein stein attfor gravopningi.
47  Og Maria Magdalena og Maria, mor åt Joses, såg staden der han vart lagd.
 
 
# Markus' evangelium 16
1  Då sabbaten var ende, kjøpte Maria Magdalena og Maria, mor åt Jakob, og Salome angande kryddor; for dei vilde ganga av stad og salva han.
2  Ov-tidleg den fyrste dagen i vika - det var so vidt soli hadde runne - kom dei til gravi.
3  Då sa dei seg imillom: Kven skal me få til å velta steinen frå gravopningi?
4  Men då dei såg upp, vart dei vare at steinen var fråvelt; for han var ovstor.
5  Då dei kom inn i gravi, såg dei ein ung mann som sat på høgre sida, klædd i ein lang kvit kjole. Dei vart forfærde;
6  men han sa: Ver ikkje forfærde! De leitar etter Jesus frå Nasaret, han som vart krossfest. Han hev stade upp att; han er ikkje her. Sjå her er staden der dei la han.
7  Men gakk no av stad og seg til læresveinane hans og til Peter at han gjeng fyre dykk til Galilea; der skal de sjå han, som han hev sagt dykk.
8  Då gjekk dei ut att og rømde frå gravi; for fælska hadde teke dei, so dei skalv og var reint frå seg. Og dei tala ikkje eit ord til nokon, so redde var dei.
9  Då Jesus hadde stade upp att tidleg den fyrste dagen i vika, synte han seg fyrst for Maria Magdalena, som han hadde drive sju vonde ånder utor.
10  Ho gjekk av stad og fortalde det til dei som hadde vore med han, og som no syrgde og gret.
11  Men då dei fekk høyra at han levde, og at ho hadde set han, vilde dei ikkje tru det.
12  Sidan synte han seg i ein annan skapnad for tvo av dei, som gjekk etter vegen og skulde ut på landet.
13  Dei og kom og sa det til dei andre, men dei trudde ikkje dei heller.
14  Seinare synte han seg for dei elleve sjølve, medan dei sat til bords; og han lasta dei for vantrui og tråskapen deira, at dei ikkje trudde dei som hadde set han etter han var staden upp att.
15  Og han sa til dei: Gakk ut i all verdi og kunngjer evangeliet for all skapningen!
16  Den som trur og vert døypt, skal verta frelst, men den som ikkje trur, skal verta fordømd.
17  Og desse teikna skal fylgja dei som trur: I mitt namn skal dei driva ut vonde ånder; dei skal tala med nye tungor;
18  dei skal taka ormar i hendene, og um dei drikk noko som det er gift i, skal det ikkje skada dei; legg dei hendene på sjuke, so skal dei få att helsa.
19  Etter Herren Jesus hadde tala til dei, vart han teken upp til himmels, og sette seg ved Guds høgre hand.
20  Og dei gjekk ut og tala Guds ord alle stader, og Herren var med dei og stadfeste ordet med dei teikni som fylgde med.
 
 
# Lukas' evangelium 1
1  Det er alt mange som hev teke seg til å setja upp ei fråsegn um dei hendingane som hev gjenge fyre seg hjå oss,
2  so som dei hev bore det fram dei som frå fyrsten var augvitne og vart ærendsveinar åt ordet.
3  Difor hev eg sett meg fyre, sidan eg hev granska alt vel frå grunnen, å skriva det upp åt deg, gjævaste Teofilus - stykke for stykke, soleis som det heng saman,
4  so du kann sjå kor truverdig ho er den soga som du hev høyrt.
5  I den tidi då Herodes var konge i Jøde-land, var det ein prest der som heitte Sakarias; han høyrde til det prestelaget som hev namn etter Abia. Kona hans var ætta frå Aron, og heitte Elisabet.
6  Båe var dei rettferdige for Gud; dei fylgde alle Herrens bod og fyresegner, og ingen kunde finna noko å lasta dei for.
7  Men dei hadde ikkje born; for Elisabet var ikkje barnkjømd, og dei var båe langt uti åri.
8  So var det ein dag Sakarias gjorde presteteneste for Gud; for turen var komen til hans lag,
9  og då dei kasta lut, som visi er millom prestane, fall det på han å ganga inn i Herrens tempel og bera fram røykofferet,
10  medan heile folkemengdi stod utanfor og bad i røykoffertimen.
11  Då fekk han med ein gong sjå ein Herrens engel, som stod på høgre sida åt røykofferaltaret.
12  Då Sakarias såg engelen, stokk han, og det kom ein otte yver han.
13  Men engelen sa til han: Ver ikkje redd, Sakarias! Gud hev høyrt bøni di. Du og Elisabet, kona di, skal få ein son, og du skal kalla han Johannes.
14  Då vert du både glad og fegen, og mange skal gleda seg av di han er fødd.
15  For han skal vera stor i Herrens augo; han skal ikkje drikka vin eller sterke drykker, og alt ifrå morsliv skal han fyllast av den Heilage Ande.
16  Mange av Israels-borni skal han venda um til Herren deira Gud,
17  og sjølv skal han ganga fyre han i Elias' ånd og kraft og venda hjarto åt federne um til borni og dei ulydige til den hug som bur i rettferdige menn, so han kann vinna Herren eit vel fyrebutt folk.
18  Korleis kann eg vita um dette er sant? sa Sakarias til engelen; eg er då ein gamal mann, og kona mi er og langt ut i åri.
19  Då svara engelen: Eg er Gabriel, som stend for Guds åsyn. Eg er send hit for å tala med deg og bera dette gledebodet til deg.
20  Og no skal du ljota tegja, og ikkje kunna tala, alt til den dagen dette hender, for di du ikkje trudde meg; men det eg hev sagt, skal sannast når tidi er komi.
21  Medan stod folket og venta på Sakarias, og undra seg yver at han drygde so lenge i templet.
22  Men då han kom ut, og ikkje kunde tala med dei, skyna dei at han hadde set ei syn i templet; sjølv nikka han og gjorde teikn til dei, men var og vart mållaus,
23  og då tenestedagane hans var til endes, for han heim att.
24  Eit bel etter hende det at Elisabet, kona hans, vart med barn. Då heldt ho seg heime i fem månader, og sa:
25  Soleis hev Herren laga det for meg då tidi var komi at han i nåde vilde taka burt skammi mi millom folk.
26  Då det leid på sette månaden, vart engelen Gabriel send frå Gud til ein by i Galilea som dei kallar Nasaret,
27  åt ei møy som var trulova med ein mann som heitte Josef, av Davids-ætti, og møyi heitte Maria.
28  Då engelen kom inn til henne, sa han: Guds fred, du som hev fenge slik nåde! Herren er med deg! Velsigna er du millom kvinnor!
29  Ved desse ordi stokk ho, og tenkte med seg: Kva er dette for ei helsing?
30  Men engelen sa til henne: Ver ikkje redd, Maria! Du hev funne nåde hjå Gud.
31  Du skal verta med barn og få ein son, og kalla han Jesus.
32  Han skal vera stor og kallast son åt den Høgste, og Herren Gud skal gjeva han kongsstolen åt David, ættefaren hans;
33  han skal vera konge yver Jakobs-ætti i all æva, og det skal ikkje vera ende på kongedømet hans.
34  Korleis skal det ganga til, når eg ikkje veit av mann? sa Maria.
35  Den Heilage Ande skal koma yver deg, og krafti åt Den Høgste skal skyggja yver deg, svara engelen; difor skal og det heilage som vert født, kallast Guds Son.
36  Og høyr: Elisabet, som er skyld deg, skal og hava ein son på sine gamle dagar; dei sa ho ikkje var barnkjømd, men no er ho alt i sette månaden;
37  for ingen ting er umogeleg for Gud.
38  Då sa Maria: Her stend eg - eg er Herrens tenestkvinna! Lat det ganga meg som du hev sagt! So for engelen burt att.
39  Straks etter tok Maria av stad og for so fort ho kunde upp i fjellbygdene, til ein by i Juda-land;
40  der gjekk ho inn i huset åt Sakarias og helsa på Elisabet.
41  Då hende det at med same Elisabet høyrde helsingi hennar Maria, hoppa fostret i livet hennar; og ho vart fyllt av den Heilage Ande
42  og kvad med høg røyst: Velsigna er du millom kvinnor, velsigna er ditt livs frukt!
43  Kvi skal det timast meg at mor åt Herren min kjem til meg?
44  For då di helsing nådde øyra mitt, då hoppa fosteret i mitt liv av frygd.
45  Ja, sæl er ho som trudde; for det skal fullførast det som er sagt henne frå Herren.
46  Og Maria svara: Mi sjel høglovar Herren,
47  og mi ånd gleder seg i Gud, min frelsar!
48  Han tenkte på si ringe tenestkvinna! For ifrå denne stund skal alle ætter prisa meg sæl,
49  av di han hev gjort store for meg, han, den mektige, og heilagt er hans namn;
50  hans miskunn er frå ætt til ætt yver dei som ottast han.
51  Han gjorde veldigt verk med armen sin, ovmodige spreidde han for ver og vind med deira høgferdshug;
52  han støytte stormenn ned frå deira høgsæte og lyfte låge upp;
53  Hungrige metta han med gode gåver, og rikingar sende han tomhendte burt.
54  Han hjelpte Israel, sin tenar, for å koma i hug miskunn -
55  so som han tala til federne våre - mot Abraham og hans ætt til æveleg tid.
56  Maria vart verande hjå henne um lag tri månader; sidan for ho heim att.
57  So kom tidi då Elisabet skulde eiga barn, og ho åtte ein son.
58  Og då grannane og skyldfolket hennar høyrde kor stor ei miskunn Herren hadde vist henne, vart dei glade og ynskte henne til lukka.
59  Åtte dagar etter kom dei og skulde umskjera guten; dei vilde kalla han Sakarias etter faren,
60  men då tok mor hans til ords og sa: Nei, han skal heita Johannes!
61  Det er ingen i ætti som heiter so, svara dei,
62  og dei gjorde teikn til faren, kva han vilde guten skulde kallast.
63  So bad han um ei tavla og skreiv: Johannes er namnet hans. Alle undra seg;
64  men i det same fekk han att mål og mæle, og han tala og prisa Gud,
65  Då kom det ein otte på alle dei som budde der ikring; i heile Juda-heidi vart alt dette mykje umtala,
66  og alle som høyrde det, tok det til minnes og sa: Kva tru den guten er etla til? For Herren heldt si hand yver han.
67  Men Sakarias, far hans, vart fyllt av den Heilage Ande, og han tala profetord og kvad:
68  Lova vere Herren, Israels Gud, for di han såg um folket sitt og løyste det ut!
69  Og han reiste åt oss eit horn til frelse i sin tenar Davids ætt,
70  so som han tala gjenom sine heilage profetars munn frå fordom,
71  ei frelse frå våre fiendar, frå kvar ei hatarhand.
72  Han vilde gjera miskunn imot federne våre og koma i hug si heilage pakt,
73  den eiden han svor Abraham, ættefaren vår,
74  han vilde fria oss ut or fiendehand og gjeva oss å tena han utan otte
75  i heilagdom og rettferd for hans åsyn alle våre dagar.
76  Du og, mitt barn, skal kallast profeten åt den Høgste; for du skal fara fram for Herrens åsyn og rydja vegane hans,
77  og gjeva hans folk kunnskap um frelsa, ved forlating for syndene deira
78  for vår Guds hjartelege miskunn skuld, som let solrenning frå det høge gjesta oss,
79  til å lysa for dei som sit i myrker og daudeskugge, og styra våre føter inn på fredens veg.
80  Og guten voks og vart sterk i åndi; han heldt seg i øydemarkene til tidi kom då han skulde førast fram for Israel.
 
 
# Lukas' evangelium 2
1  I dei dagane let keisar Augustus lysa ut at det skulde takast manntal yver heile verdi.
2  Dette var fyrste gongen dei tok manntal, medan Kvirinius var landshovding i Syria.
3  Då for alle heim, kvar til sin eigen by, og skulde skriva seg i manntalet.
4  Josef og for frå Galilea, frå den byen som heiter Nasaret, upp til Judea, til Davids-byen, den som dei kallar Betlehem, - for han høyrde til Davids hus og ætt -
5  og vilde skriva seg der. Maria, festarmøyi hans, var med han; ho gjekk då med barn,
6  og medan dei var der, bar det so til at tidi hennar kom,
7  og ho åtte den fyrste sonen sin; ho sveipte han og la han i ei krubba, for det var ikkje rom åt dei i herbyrget.
8  Det var nokre hyrdingar der i bygdi som låg ute og vakta buskapen sin um natti.
9  Best det var, stod ein engel frå Herren innmed dei, og Herrens herlegdom lyste kringom dei. Då vart dei fælande redde;
10  men engelen sa til dei: Ver ikkje redde! Eg kjem med bod til dykk um ei stor gleda som skal timast alt folket:
11  I dag er det fødd dykk ein frelsar i Davids by; han er Kristus, Herren!
12  Og det skal de hava til merke teikn: De skal finna eit lite barn som er sveipt og ligg i ei krubba.
13  Og brått var det ein stor her av himmelånder med engelen; dei lova Gud og kvad:
14  Æra vere Gud i det høgste, og fred på jordi, og hugnad med menneske!
15  Då englane hadde fare burt att og upp til himmelen, sa hyrdingane seg imillom: Lat oss no ganga radt til Betlehem og sjå dette som hev hendt, og som Herren hev varsla oss um!
16  So skunda dei seg dit, og fann Maria og Josef, og det vesle barnet som låg i krubba.
17  Og då dei hadde set det, fortalde dei alt som hadde vorte sagt dei um dette barnet.
18  Alle som høyrde på hyrdingane, undra seg yver det dei fortalde;
19  men Maria gøymde alle desse ordi i hjarta, og grunda på dei.
20  Og hyrdingane for heim att, og lova og prisa Gud for alt det dei hadde høyrt og set, og som høvde so vel med alt som var sagt dei.
21  Då åtte dagar var lidne, og han skulde umskjerast, kalla dei han Jesus; det var det namnet engelen hadde nemnt fyrr han var komen i morsliv.
22  So snart reinsingstidi som er fyreskrivi i Moselovi, var til endes for dei, tok dei han med seg upp til Jerusalem; Dei vilde té han fram for Herren
23  - soleis som det stend skrive i Herrens lov: Alt mannkyn som kjem fyrst frå morsliv, skal kallast heilagt åt Herren -
24  og vilde bera fram offer, etter det som er sagt i Herrens lov: eit par turtelduvor eller tvo duve-ungar.
25  I Jerusalem var det då ein mann som heitte Simeon, ein rettferdig og gudleg mann som venta på Israels trøyst; den Heilage Ande var yver han
26  og hadde vitra han um at han ikkje skulde fara or verdi fyrr han hadde set Herrens Messias.
27  No kom han til templet - det var Anden som dreiv han - og då foreldri kom berande inn med Jesus-barnet og vilde fara med det som visi var etter lovi,
28  tok han det på armane og lova Gud og sa:
29  Herre, no let du tenaren din fara herifrå i fred, etter ditt ord;
30  for augo mine hev set di frelsa,
31  som du hev skipa til for åsyni åt alle folk,
32  eit ljos åt openberring for heidningane, og ein herlegdom for Israel, folket ditt.
33  Far hans og mor hans undra seg yver det som vart sagt um han.
34  Og Simeon velsigna dei, og sa til Maria, mor hans: Dette barnet er sett åt fall og uppreising for mange i Israel, og til eit motsegjingsteikn;
35  men deg skal sverdet stinga gjenom sjeli; då kjem det upp kva tankar mange gøymde i hjarta.
36  Det var og ei profetkvinna der, Anna Fanuelsdotter av Asers-ætti. Ho var langt ut i åri; etter ho vart gift, hadde ho butt i hop med mannen sin i sju år,
37  og sidan sete enkja til ho no var fire og åtti år. Ho kom aldri frå templet, og tente Gud i fasta og bøn natt og dag.
38  I denne stundi gjekk ho fram og takka og prisa Gud, og tala um barnet til alle som venta på utløysing for Jerusalem.
39  Då dei hadde gjort alt som er fyreskrive i Herrens lov, for dei attende til heimstaden sin, Nasaret i Galilea.
40  Og barnet voks og vart sterkt og fullt av visdom, og Guds nåde var yver han.
41  År um anna for foreldri hans til Jerusalem i påskehelgi.
42  Då han var tolv år, drog dei og dit upp, som skikk og bruk var på høgtidi;
43  men då dei hadde vore der høgtidsdagane til endes, og skulde taka på heimvegen, vart Jesus-barnet att i Jerusalem, og foreldri hans gådde det ikkje.
44  Dei tenkte han var med i ferdafylgjet, og for ei dagsleid fram, og leita etter han millom skyldfolk og kjenningar.
45  Som dei no ikkje fann han, for dei attende til Jerusalem og leita etter han der;
46  og då tri dagar var lidne, fann dei han i templet; der sat han midt ibland lærarane og lydde på dei og spurde dei,
47  og alle som høyrde på han, var reint upp i under kor vitug han var, og for svar han gav.
48  Då dei fekk sjå han, vart dei mest frå seg av undring, og mor hans sa: Kvi for du soleis åt mot oss, barn? Far din og eg hev leita so sårt etter deg!
49  Han svara: Kvifor leita de etter meg? Visste de ikkje at eg lyt vera i huset åt Far min?
50  Men dei skyna ikkje kva han meinte med det ordet.
51  So fylgde han dei heim til Nasaret og var lydig mot dei. Men mor hans gøymde alle desse ordi i hjarta sitt.
52  Og Jesus gjekk fram i visdom og vokster og velvilje hjå Gud og menneske.
 
 
# Lukas' evangelium 3
1  I det femtande styringsåret åt keisar Tiberius, medan Pontius Pilatus var landshovding i Judea, og Herodes var fylkeskonge i Galilea, og Filip, bror hans, fylkeskonge i Iturea- og Trakonitis-landet, og Lysanias fylkeskonge i Abilene,
2  og medan Annas og Kaifas var øvsteprestar, kom Guds ord til Johannes, son åt Sakarias, i øydemarki.
3  Då for han kring i heile Jordan-kverven og ropa ut umvendings-dåp til forlating for syndene,
4  som skrive stend i boki som inneheld talane åt Esaias, profeten: Høyr han som ropar i heidi: Ryd vegen for Herren, jamna stigane hans!
5  Kvar djuv skal fyllast, kvart fjell skal lægjast, og kvar ein haug; det krokute skal verta beint, og dei staupute vegane verta slette,
6  og alt kjøt skal sjå Guds frelsa.
7  Som no folket kom ut og vilde få han til å døypa seg, sa han til dei: Orme-ungar, kven lærde dykk å røma frå vreiden som skal koma?
8  Ber då frukter som svarar til umvendingi, og gjev dykk ikkje til å tenkja som so: Me hev Abraham til far! for eg segjer dykk at Gud kann vekkja upp born åt Abraham av desse steinane.
9  Øksi ligg alt innmed roti på trei; kvart tre som ikkje ber god frukt, vert hogge ned og kasta på elden.
10  Kva skal me då gjera? spurde folket.
11  Han svara dei: Den som hev tvo trøyor, skal gjeva ei av dei til den som ingi hev, og den som hev mat, skal gjera sameleis.
12  Det kom og nokre tollmenn som vilde døypast, og sa: Meister, kva skal me gjera?
13  Krev ikkje meir enn de er fyresagde! svara han.
14  Like eins var det nokre hermenn som spurde han: Og me, kva skal me gjera? Då svara han: De skal ikkje truga pengar utav folk anten med vald eller falske klagemål! De skal nøgja dykk med løni dykkar!
15  Men folket gjekk i venting, og alle tenkte med seg: Tru Johannes skulde vera Messias.
16  Då tok han til ords og sa til alle: Eg døyper dykk med vatn, men det kjem ein som er sterkare enn eg - eg er ikkje verdig å løysa skobandet hans; han skal døypa dykk med Heilag Ande og eld.
17  Han hev kasteskovli i handi, og skal gjera av låven sin og samla kornet i stabburet sitt; men agnene skal han brenna i ein eld som aldri sloknar.
18  Dette og mykje anna la han folket på hjarta, og kunngjorde evangeliet åt dei.
19  Men då han tala til Herodes, fylkeskongen, for giftarmålet med Herodias, brorkona hans, og for alt det vonde han hadde gjort,
20  so gjorde Herodes det og attpå alt, at han sette Johannes i fengsel.
21  Då no alt folket vart døypt, og Jesus og vart døypt, då hende det, medan han bad, at himmelen opna seg,
22  og den Heilage Ande dala ned yver han i duveham, og det kom ei røyst frå himmelen: Du er Son min, som eg elskar; deg hev eg hugnad i.
23  Jesus var um lag tretti år då han stod fram, og var, etter som dei meinte, son åt Josef, son åt Eli,
24  son åt Mattat, son åt Levi, son åt Melki, son åt Jannai, son åt Josef,
25  son åt Mattatias, son åt Amos, son åt Nahum, son åt Esli, son åt Naggai,
26  son åt Ma'at, son åt Mattatias, son åt Sime'i, son åt Josek, son åt Joda,
27  son åt Johanan, son åt Resa, son åt Serubabel, son åt Salatiel, son åt Neri,
28  son åt Melki, son åt Addi, son åt Kosam, son åt Elmadam, son åt Er,
29  son åt Josva, son åt Elieser, son åt Jorim, son åt Mattat, son åt Levi,
30  son åt Simeon, son åt Juda, son åt Josef, son åt Jonam, son åt Eljakim,
31  son åt Melea, son åt Menna, son åt Mattata, son åt Natan, son åt David,
32  son åt Isai, son åt Obed, son åt Boas, son åt Salmon, son åt Nahson,
33  son åt Aminadab, son åt Ram, son åt Hesron, son åt Peres, son åt Juda,
34  son åt Jakob, son åt Isak, son åt Abraham, son åt Tarah, son åt Nakor,
35  son åt Serug, son åt Re'u, son åt Peleg, son åt Eber, son åt Salah,
36  son åt Kenan, son åt Arpaksad, son åt Sem, son åt Noah, son åt Lamek,
37  son åt Metusalah, son åt Enok, son åt Jared, son åt Malalael, son åt Kenan,
38  son åt Enos, son åt Set, son åt Adam, Guds son.
 
 
# Lukas' evangelium 4
1  Full av den Heilage Ande vende Jesus att ifrå Jordan, og Anden førde han kring i øydemarki
2  i fyrti dagar, medan han vart freista av djevelen. I dei dagane åt han ingen ting, og då dei var lidne, kjende han seg svolten.
3  Då sa djevelen til han: Er du Guds Son, so seg til denne steinen at han skal verta brød.
4  Jesus svara so: Det stend skrive: Mennesket lever ikkje berre av brød, men av kvart eit Guds ord.
5  So førde djevelen han upp på eit høgt fjell og synte han alle heimsens rike i ein augneblink,
6  og sa til han: Deg vil eg gjeva makt yver alt dette og alt gjævt og gildt som finst i desse riki; for det er lagt i mi hand, og eg gjev det åt kven eg vil;
7  fell du no på kne og tilbed meg, so skal det vera ditt alt saman.
8  Men Jesus svara: Det stend skrive: Herren din Gud skal du tilbeda, han og ingen annan skal du tena.
9  So førde djevelen han til Jerusalem og sette han ytst på tempeltaket og sa til han: Er du Guds Son, so kast deg ned herifrå!
10  for det stend skrive: Han skal bjoda englane sine um deg at dei skal vara deg,
11  og: Dei skal bera deg på hendene, so du ikkje skal støyta foten din på nokon stein.
12  Då svara Jesus: Det er sagt: Du skal ikkje freista Herren din Gud.
13  Då djevelen soleis hadde freista han på alle vis, gjekk han ifrå han og let han vera i fred ei tid.
14  So for Jesus attende åt Galilea, fyllt av den krafti som Anden gav han, og ordet um han kom ut i alle bygdene der ikring.
15  Han lærde i synagogene deira, og alle prisa han.
16  Soleis kom han og ein gong til Nasaret, der han var uppalen, og gjekk inn i synagoga på sabbaten, som han var van med; han reiste seg og vilde lesa åt dei,
17  og dei gav han boki åt profeten Esaias. Då han slo henne upp, fann han den staden der det stend:
18  Herrens Ande er yver meg, for di han salva meg til å forkynna evangeliet for fatige, han hev sendt meg til å ropa ut fridom for fangar, og at blinde skal få syni, til å løysa dei som er trælka, or tvang
19  til å lysa ut eit hugnads-år frå Herren.
20  Då han hadde late att boki og gjeve henne til tenaren, sette han seg, og alle som var i synagoga, heldt augo sine feste på han.
21  So tok han til ords og byrja soleis: I dag hev dette skriftordet sannast, som de sjølve kann høyra.
22  Og alle let vel um han og undra seg yver dei ovfagre ordi som kom frå hans munn. Er ikkje dette son åt Josef? sa dei.
23  Då sa han til dei: De vil visst segja meg til som det stend i ordtøket: Lækjar, læk deg sjølv! Me hev høyrt um alt det som er gjort i Kapernaum - gjer no like eins på heimstaden din!
24  Men eg segjer dykk for sant, heldt han fram: Ingen profet er velkomen i heimbygdi si.
25  Og det segjer eg dykk med sannom: Det var mange enkjor i Israel i Elias' dagar, då himmelen var stengd i tri år og seks månader, og det vart stor svolt og naud i heile landet,
26  og endå vart ikkje Elias send til nokor av dei, men berre til Sarepta i Sidonar-landet, til ei enkja der.
27  Og det var mange spilte i Israel den tid profeten Elisa levde, og endå vart ingen av dei reine att, men berre Na'aman, syraren.
28  Då dei i synagoga høyrde det, vart dei alle brennande harme.
29  Dei for upp og dreiv han ut or byen og førde han burt på bruni av det fjellet som byen deira var bygd på; der vilde dei støyta han utyver.
30  Men han gjekk midt igjenom flokken og for sin veg.
31  So kom han ned til Kapernaum, ein by i Galilea. Der lærte han folket på sabbaten;
32  og dei var reint tekne av det han lærde dei, for det var makt i talen hans.
33  I synagoga var det ein mann som hadde ei urein ånd i seg. Han sette i og ropa so høgt som han kunde:
34  Hu! Kva vil du oss, Jesus frå Nasaret? Er du komen for å gjera ende på oss? Eg veit kven du er - den Heilage frå Gud!
35  Jesus truga den vonde åndi og sa: Teg still, og far ut or han! So kasta åndi han ned på jordi midt ibland dei og for ut or han, men skadde han ikkje.
36  Då kom det ein otte yver alle, og dei sa seg imillom: Kva er dette for ord? Med mynd og makt talar han til dei ureine åndene, og dei fer ut!
37  Og det gjekk gjetordet av han utyver alle bygdene der ikring.
38  So tok han ut frå synagoga, og gjekk heim til Simon. Vermor åt Simon låg sjuk og hadde sterke hetaflagor, og dei bad han vilde hjelpa henne.
39  Han gjekk innåt, og stod uppyver henne og truga sotti; då slepte sotti henne, og straks reis ho upp og stelte for dei.
40  Då soli gladde, kom alle til han med sine sjuke, kva sjukdom dei so drogst med, og han la hendene på kvar ein av dei og lækte dei.
41  Mange for det og vonde ånder utor, og dei hua og ropa: Du er Guds Son! Men han truga dei og gav dei ikkje lov til å tala, av di dei visste han var Messias.
42  Då det vart dag, drog han ut og for til ein øydestad. Folket leita etter han, og då dei kom dit han var, freista dei å halda han att, so han ikkje skulde ganga frå dei.
43  Då sa han til dei: Eg lyt forkynna evangeliet um Guds rike i dei andre byane og, for det vart eg send for.
44  Og han heldt ved og tala ordet i synagogene i Galilea.
 
 
# Lukas' evangelium 5
1  Ein gong stod han nedmed Gennesaretsjøen, og folket trengde seg um han og lydde på Guds ord;
2  Då vert han var tvo båtar som låg ved strandi; fiskarane hadde gjenge utor dei og stod og skylde garni sine.
3  Han steig ut i ein av båtane, som høyrde Simon til, og bad han leggja eit lite stykke frå land; so sette han seg og lærte folket frå båten.
4  Då han hadde halde upp å tala, sa han til Simon: Legg ut på djupet og set ut garni dykkar, so de kann få fisk!
5  Meister, me hev streva i heile natt og ingen ting fenge, svara Simon; men på ditt ord vil eg setja ut garni.
6  So gjorde dei det, og då stengde dei slik ei brote med fisk at garni heldt på og skulde rivna.
7  Då vitta dei åt lagsmennene sine i hin båten, at dei skulde koma og taka i med dei, og då dei kom, fyllte dei båe båtane, so det var nære på dei sokk.
8  Då Simon Peter såg det, kasta han seg ned for Jesu føter og sa: Gakk burt frå meg, Herre! Eg er ein syndig mann.
9  For det kom ein støkk på han og alle dei som var med han, for skuld all fisken dei hadde sanka;
10  og like eins var det med Jakob og Johannes, sønene åt Sebedeus, som var lagsbrørne åt Simon. Men Jesus sa til Simon: Ver ikkje redd! Heretter skal du fanga menneske.
11  So rodde dei båtane åt lands og gjekk ifrå alt og fylgde han.
12  Ein gong som han var i ein av byane, var det ein mann der som var full av spillsykja; med det same han såg Jesus, kasta han seg å gruve og bad han: Herre, dersom du vil, kann du gjera meg rein!
13  Jesus rette ut handi og tok burtpå han og sa: Eg vil; ver rein! Og med ein gong gjekk spillsykja av han.
14  Jesus sa til han at han ikkje måtte segja det til nokon: Men gakk og te deg for presten og ber fram offer for reinsingi di, etter det som Moses hev fyreskrive, so du kann vitna for dei!
15  Men ordet um han for berre so mykje vidare utyver, og folk kom i flokk og fylgje og vilde høyre på han og lækjast for sjukdomane sine.
16  Sjølv heldt han seg avsides i øydemarkene og bad.
17  Ein dag heldt han på og lærte, og der sat det farisearar og lovlærarar, som var komne frå kvar grend i Galilea og Judea og frå Jerusalem, og Herrens kraft var yver han og gav han makt til å lækja.
18  Då kom nokre menn berande med ein som låg i ei seng og var lam; dei vilde bera han inn og setja han ned framfor Jesus,
19  men såg seg ingi råd til å koma inn med han for folkestimen. So gjekk dei upp på taket, og firte han med sengi ned millom taksteinane, midt framfor Jesus.
20  Då Jesus såg trui deira, sa han: Syndene dine er tilgjevne, mann!
21  Då tok dei skriftlærde og farisearane til å tenkja med seg: Kva er dette for ein, som talar spottarord mot Gud? Kven kann tilgjeva synder utan ein - Gud?
22  Men Jesus skyna kva dei tenkte; han tok til ords og sa til dei: Kva er det for tankar de hyser i hjarta?
23  Kva er lettast: å segja: Syndene dine er tilgjevne! eller: Statt upp og gakk!
24  Men so de skal vita at Menneskesonen hev makt på jordi til å tilgjeva synder, so segjer eg deg - sa han til den lame -: Statt upp, tak sengi di og gakk heim!
25  Og med ein gong stod han upp, midt for augo deira, tok lega si og gjekk heim att, alt medan han lova og takka Gud.
26  Då vart dei alle so tekne at dei var reint frå seg; dei lova Gud, og fulle av otte sa dei: I dag hev me set utrulege ting!
27  So gjekk han ut att. Då fekk han sjå ein tollmann som heitte Levi; han sat på tollbui. Jesus sa til han: Fylg meg!
28  Då let han alle ting vera og stod upp og fylgde Jesus.
29  Levi gjorde eit stort gjestebod for han i huset sitt; der var det ein heil flokk med tollmenn og andre som sat til bords med dei.
30  Og farisearane og dei skriftlærde som fylgdest med dei, murra og sa til læresveinane hans: Kvifor et og drikk de i lag med tollmenn og syndarar?
31  Då tok Jesus til ords og sa til dei: Dei friske treng ikkje lækjar, men det gjer dei som sjuke er.
32  Eg er ikkje komen for å kalla rettferdige, men syndarar til umvending.
33  So sa dei til han: Læresveinane åt Johannes fastar tidt og ofte og held bøn, og det same gjer læresveinane åt farisearane, men dine læresveinar et og drikk!
34  Jesus svara: Kann de få bruresveinane til å fasta medan dei hev brudgomen hjå seg?
35  Men det kjem ei tid då brudgomen vert teken ifrå dei; når den tidi kjem, då skal dei fasta.
36  Han sa dei og ei likning: Ingen riv eit stykke av ein ny kjole og hev det til bot på ein gamal; for då riv han ikkje berre den nye kjolen sund, men boti som han tok av den nye kjolen, høver ikkje på den gamle.
37  Og ingen hev ny vin på gamle lerflaskor; for då sprengjer den nye vinen flaskone, og vinen renn ut, og flaskone forferst.
38  Ny vin lyt ein hava på nye lerflaskor.
39  Og ingen som hev drukke gamal vin, hev hug på ny vin; han segjer: Den gamle er best!
 
 
# Lukas' evangelium 6
1  Den næstfyrste sabbaten bar det so til at han gjekk gjenom ein åker, og læresveinane hans reiv av aks og gnudde dei millom hendene og åt.
2  Då sa nokre av farisearane: Kvi gjer de slikt som ingen hev lov til å gjera på sabbaten?
3  Men Jesus tok til ords og sa: Hev de då ikkje lese kva David gjorde då han og mennene hans var svoltne?
4  Korleis han gjekk inn i Guds hus og tok skodebrødi og åt, og gav mennene sine med! Og dei brødi hev ingen lov til å eta utan berre prestane.
5  So sa til dei: Menneskesonen råder yver sabbaten og.
6  Ein annan sabbat bar det so til at han gjekk inn i synagoga og lærde. Der var det ein mann som den høgre handi var nomi på,
7  og dei skriftlærde og farisearane gjætte på han, um han vilde lækja på sabbaten, so dei kunde finna noko å klaga han for.
8  Men han kjende tankane deira og sa til mannen som hadde den nonne handi: Reis deg upp og kom fram! Då reiste han seg upp og gjekk fram,
9  og Jesus sa til dei: Eg spør dykk; Er det rett å gjera godt på sabbaten eller å gjera vondt, berga liv eller øyda liv?
10  Han såg rundt ikring på dei alle og sa til mannen: Rett ut handi di! Han so gjorde, og handi hans vart god att.
11  Men dei vart so vonde at dei var reint frå vitet, og tala med kvarandre um kva dei skulde gjera med Jesus.
12  I dei dagane hende det at han gjekk upp i fjellet og vilde beda, og han var der heile natti i bøn til Gud.
13  Då det vart dag, kalla han til seg læresveinane sine og valde ut tolv; dei kalla han apostlar.
14  Det var Simon - som han og kalla Peter - og Andreas, bror hans, Jakob og Johannes, og Filip og Bartolomeus,
15  og Matteus og Tomas og Jakob, son åt Alfeus, og Simon, som dei kalla Selotes,
16  og Judas, son åt Jakob, og Judas Iskariot, han som vart svikar.
17  So gjekk han nedyver i lag med dei, og vart ståande på ei sletta. Der var ein heil flokk av læresveinane hans og ei stor mengd med folk frå heile Judea og Jerusalem og frå sjøbygdene ved Tyrus og Sidon,
18  som var komne for å høyra på han og lækjast for sjukdomane sine. Då vart dei gode att dei som var plaga av ureine ånder;
19  og alt folket freista å koma nær han, for det gjekk ei kraft ut ifrå han som lækte alle.
20  Då lyfte han upp augo og såg på læresveinane sine og sa: Sæle de fatige er! Guds rike er dykkar.
21  Sæle de som no svelt! De skal mettast. Sæle de som no græt! De skal koma til å læ!
22  Sæle er de når folk hatar dykk, og når dei ikkje vil vita av dykk, og spottar dykk og bannlyser namnet dykkar som noko vondt, for Menneskesonen skuld!
23  Den dagen må de gleda dykk, ja, de må hoppa av gleda, stor er løni som ventar dykk i himmelen; for på same vis for federne deira åt mot profetane.
24  Men ve yver dykk, de som rike er! De hev alt fenge hugnaden dykkar!
25  Ve yver dykk, de som no er mette! De skal koma til å svelta! Ve yver dykk som no lær! De skal syrgja og gråta.
26  Ve når alle folk talar vel um dykk! For på same vis for federne deira åt med dei falske profetane.
27  Men til dykk som høyrer, segjer eg: Elska fiendane dykkar! Gjer vel mot dei som hatar dykk!
28  Velsigna dei som bannar dykk! Bed for dei som talar ille um dykk!
29  Slær nokon deg på det eine kinnet, so bjod den andre og fram! Tek nokon kjolen din frå deg, so neitta han ikkje trøya heller!
30  Gjev kvar som bed deg, og tek nokon det som ditt er, so krev det ikkje att!
31  Gjer mot anna folk som de vil at dei skal gjera mot dykk!
32  Um de elskar dei som elskar dykk, kva er det å takka dykk for? Syndarane elskar då og dei som deim elskar.
33  Og um de gjer vel mot dei som gjer vel mot dykk, kva er det å takka dykk for? So gjer syndarane og.
34  Og um de låner til dei som de ventar å få att av, kva er det å takka dykk for? Syndarar låner og til syndarar på den måten at dei skal få like mykje att.
35  Nei, elska fiendane dykkar, gjer vel og lån burt, og venta ikkje å få noko att! Då skal løni de fær, vera stor, og de skal vera borni åt den Høgste; for han er god mot dei utakksame og vonde.
36  Ver miskunnsame, som Far dykkar er!
37  Døm ikkje, so skal de ikkje dømast! Fordøm ingen, so skal ingen fordøma dykk! Tilgjev, so skal de få tilgjeving!
38  Gjev, so skal dei gjeva dykk! Eit godt, stappa, sikka og yverfullt mål skal dei gjeva dykk i fanget. For det målet de mæler med, skal dei mæla att åt dykk med.
39  Han sa dei og ei likning: Kann ein blind leida ein blind? kjem dei ikkje båe til å falla i grefti?
40  Læresveinen er ikkje yver meisteren; men er han heilt utlært, so vert han lik meisteren sin.
41  Kvi ser du flisi i auga åt bror din, men bjelken i ditt eige auga vert du ikkje var?
42  Korleis kann du segja til bror din: Bror, lat meg taka ut flisi som sit i auga ditt! du som ikkje ser bjelken i ditt eige auga? Hyklar! Tak fyrst bjelken ut or ditt auga, då kann du sjå å taka flisa ut or auga åt bror din.
43  For det finst ikkje noko godt tre som ber låk frukt, ikkje heller noko låkt tre som ber god frukt;
44  for treet kjenner me på den frukti det ber; Ingen kann sanka fikor av tistlar eller plukka druvor av klunger.
45  Ein god mann ber fram berre godt av det gode han gøymer i hjarta sitt, og ein vond mann ber fram berre vondt av det vonde han gøymer på. For frå munnen hans kjem det som hjarta er fullt av.
46  Men kvi kallar de meg Herre, Herre, og gjer ikkje det som eg segjer?
47  Eg skal syna dykk kven han er lik, den som kjem til meg og høyrer ordi mine og gjer etter dei:
48  Han er lik ein mann som vilde byggja seg eit hus, og som grov djupt i tufti og la grunnsteinane på berget. Då det so kom ein flaum, og straumen braut imot huset, vann han ikkje å rikka det, av di det var godt bygt.
49  Men den som høyrer, og ikkje gjer etter det han høyrer, han er lik ein mann som bygde seg eit hus på berre marki, forutan grunnsteinar. Då so straumen braut imot huset, datt det i hop med ein gong, og det vart eit stort fall då huset datt.
 
 
# Lukas' evangelium 7
1  So tala Jesus, og folket lydde på han; då han hadde tala til endes, gjekk han inn i Kapernaum.
2  Ein hovudsmann hadde ein tenar som var so sjuk at det leid åt med han, og den tenaren heldt han svært gjæv.
3  Han hadde høyrt um Jesus, og no sende han nokre av styresmennene åt jødane til han og bad at vilde koma og berga livet åt tenaren.
4  Då dei kom til Jesus, bad dei han so mykje at han skulde gjera det. Dei sa: Han er verd at du gjer dette for han;
5  for han elskar folket vårt, og det er han som hev bygt synagoga åt oss.
6  Jesus gjekk med dei; men då han ikkje hadde langt att til huset, sende hovudsmannen nokre av vener sine til han med det bodet: Herre, du skal ikkje umaka deg! Eg er for ring til at du skulde stiga inn under taket mitt;
7  difor heldt eg meg heller ikkje verdig til å koma til deg. Men seg eit ord, so vert guten min god att!
8  For eg er og ein mann som må lyda dei som større er, og sjølv hev eg hersveinar under meg; og segjer eg til ein av dei: Gakk! so gjeng han, og til ein annan: Kom! so kjem han, og til tenaren min: Gjer det! so gjer han det.
9  Då Jesus høyrde det, undra han seg yver mannen; han snudde seg og sa til folket som fylgde han: Det segjer eg dykk: Ikkje ein gong i Israel hev eg funne so stor ei tru.
10  Då dei som hovudsmannen hadde sendt, kom heim att, fekk dei sjå at drengen var god att.
11  Dagen etter bar det so til at Jesus for til ein by som heiter Nain, og mange av læresveinane hans og ein stor folkehop var med han.
12  Då han kom nær innåt byporten, såg han liket av ein ung mann vart bore ut; det var einaste sonen åt ei enkja; og mykje folk frå byen var med henne.
13  Då Herren vart var enkja, tykte han hjarteleg synd um henne og sa til henne: Gråt ikkje!
14  Han gjekk innåt og tok i båri, og dei som bar, stana. So sa han: Unge mann, eg segjer deg: Statt upp!
15  Og med ein gong reiste den daude seg upp og tok til å tala, og han gav han åt mori.
16  Då vart alle tekne av otte; dei lova Gud og sa: Ein stor profet hev stade fram millom oss! og: Gud hev vitja sitt folk!
17  Og det ordet um han kom ut yver heile Judea og bygdene ikring.
18  Alt det fekk Johannes bod um av læresveinane sine. Då kalla han tvo av dei til seg,
19  og sende dei til Herren med dei ordi: Er du den som skal koma, eller lyt me venta ein annan?
20  Då mennene kom til Jesus, sa dei: Johannes, døyparen, sender oss til deg og spør: Er du den som skal koma, eller lyt me venta ein annan?
21  I same belet lækte han mange for sjukdomar og plagor og vonde ånder, og mange blinde gav han syni;
22  so svara han dei: Gakk og ber bod til Johannes um det de hev set og høyrt: blinde ser, halte gjeng ikring, spilte vert reine, dauve høyrer, daude stend upp att, og fatige fær høyra evangeliet;
23  og sæl er den som ikkje styggjest ved meg.
24  Då ærendsveinane åt Johannes var gjengne, tok Jesus til å tala til folket um Johannes: Kvi gjekk de ut i øydemarki? Vilde de sjå på ei røyr som svagar att og fram i vinden?
25  Kvi gjekk de då der ut? Vilde de sjå ein mann som er klædd i fine klæde? Nei, dei som er gildt klædde og lever sine dagar i ovlivnad, dei held til i kongeslotti.
26  Men kvi gjekk de då der ut? Vilde de sjå ein profet? Ja, segjer eg dykk, og det ein som er meir enn profet.
27  Det er um han det er skrive: Sjå, eg sender mitt bod framfyre deg, han skal rydja vegen din for deg.
28  Eg segjer dykk: Det finst ingen større profet millom dei som er fødde av kvinnor, enn Johannes; og endå er den minste i Guds rike større enn han.
29  Og alt folket som høyrde han, tollmennene med, gav Gud rett og tok imot dåpen åt Johannes;
30  men farisearane og dei lovkunnige gjorde Guds plan til inkjes for seg og tok ikkje imot dåpen hans.
31  Kven skal eg då likna folki i denne ætti med? kven er dei likjest?
32  Dei likjest borni som sit på torget og ropar til kvarandre: Me let i fløyta åt dykk, men de dansa ikkje; me song syrgjekvede, men de gret ikkje.
33  For Johannes døyparen er komen; han åt ikkje brød og drakk ikkje vin, og so segjer de: Han må vera forgjord!
34  Menneskesonen er komen, han et og drikk, og so segjer de: Sjå for ein etar og drikkar! Han er godvener med tollmennarar og syndarar!
35  Men at visdomen hev rett, det provar alle hans born.
36  Ein av farisearane bad han eta hjå seg, og Jesus gjekk heim til han og sette seg til bords.
37  No var det der i byen ei kvinna som hadde levt eit syndefullt liv; då ho fekk vita at han sat til bords hjå farisearen, kom ho med ei alabaster-krukka full av myrrasalve
38  og sette seg gråtande nedmed føtene hans; so tok ho til å væta føtene hans med tårone sine, og turka dei med håret sitt; og ho kysste føtene hans og smurde dei med myrrasalven.
39  Då farisearen som hadde bede han til seg, såg det, tenkte han med seg: Var denne mannen ein profet, so visste han kva slag menneske ho er, at ho er ei syndefull kvinna.
40  Då tok Jesus til ords og sa til han: Simon, det er noko eg vil segja deg. - Tala, meister! sa han.
41  Det var tvo som stod i skuld til ein utlånar; den eine var skuldig fem hundrad denarar, den andre femti.
42  Men dei hadde ikkje noko å greida for seg med, og so ettergav han dei båe skuldi. Kven av dei vil no elska han mest?
43  Eg tenkjer, den som han ettergav mest, svara Simon. Du dømde rett, sa Jesus.
44  So snudde han seg mot kvinna og sa til Simon: Du ser denne kvinna! Eg kom inn i ditt hus - du gav meg ikkje vatn til føtene mine, men ho vætte føtene mine med tåror, og turka dei med håret sitt;
45  Du gav meg ingen kyss, men ho hev halde ved og kysst føtene mine frå den stund eg kom inn;
46  Du salva ikkje hovudet mitt med olje, men ho smurde føtene mine med myrrasalve.
47  Difor segjer eg deg: Tilgjevne er dei mange syndene hennar; difor er det ho elskar so mykje; men den som lite vert tilgjeve, elskar lite.
48  So sa han til henne: Tilgjevne er syndene dine!
49  Dei som sat med til bords, tok til å tenkja med seg: Kven er han, som jamvel tilgjev synder?
50  Men han sa til kvinna: Trui di hev frelst deg. Gakk heim, og lev sæl!
 
 
# Lukas' evangelium 8
1  I den tidi som no fylgde på, for han kring i landet, frå by til by og frå grend til grend og tala for folket og forkynte evangeliet um Guds rike. Dei tolv var med han,
2  og like eins nokre kvinnor som hadde vorte lækte for vonde ånder og sjukdomar; det var Maria, Magdalena dei kalla, som sju vonde ånder hadde fare utor,
3  og Johanna, kona åt Kuzas, ein av futane åt Herodes, og Susanna og mange andre, som var dei til hjelp med det dei hadde.
4  Som det no samla seg mykje folk, og dei kom til han frå byane rundt ikring, sa han i ei likning:
5  Ein såmann gjekk ut og skulde så sædet sitt. Og då han sådde, fall noko frammed vegen, og vart nedtrakka, og fuglane i lufti åt det upp.
6  Sumt fall på berg, og då det voks upp, skein det burt, av di det ikkje hadde væte.
7  Sumt fall millom klunger, og klungeren voks med kornet og kjøvde det.
8  Sumt fall i god jord, og då det voks upp, gav det grøda i hundrad foll. Som han sa det, ropa han: Høyr etter, kvar som øyro hev å høyra med!
9  Læresveinane spurde han kva denne likningi skulde tyda.
10  Då sa han: De fer vita løyndomane i Guds rike, men dei andre fær høyra dei i likningar, so um dei ser, skal dei ikkje sjå, og um dei høyrer, skal dei ikkje skyna.
11  Men likningi er so å tyda: Sædet er Guds ord.
12  Dei frammed vegen er dei som høyrer ordet; so kjem djevelen og tek det burt or hjarta deira, so dei ikkje skal tru og verta frelste.
13  Dei på berget er dei som tek imot ordet med gleda når dei høyrer det; men dei hev ikkje rot; dei trur for eit bel, men i freistingsstundi fell dei frå.
14  Det som fall millom klungeren, det er dei som hev høyrt det, men på sin gang gjenom livet let seg kjøva av suter og rikdom og verdsleg lyst, so dei ikkje ber fullmogi grøda.
15  Men det i den gode jordi, det er dei som høyrer ordet og gøymer det i eit vent og godt hjarta, og ber grøda i tålmod.
16  Ingen som kveikjer eit ljos, gøymer det under eit kjer eller set det under ei seng; han set det i ein stake, so dei som kjem inn, kann sjå ljosken.
17  For det finst ingen ting som er dult og ikkje ein gong vert openberra, og ingen ting som er løynt og ikkje ein gong vert kunnigt og kjem fram i dagen.
18  Sjå då til korleis de høyrer! For den som hev, han skal få, og den som ikkje hev, skal missa endå det som han tykkjest hava.
19  Mor hans og brørne hans kom ein gong og vilde finna han, men kunde ikkje koma innåt han for folkestimen.
20  Då fekk han det bodet: Mor di og brørne dine stend utanfor og vil sjå deg.
21  Han svara: Mor mi og brørne mine, det er dei som høyrer Guds ord og gjer etter det.
22  Ein dag bar det so til at han steig ut i ein båt. Læresveinane var med, og han sa til dei: Lat oss fara yver til hi sida av vatnet! So la dei utpå,
23  og medan dei siglde, sovna han. Då for det ein kvervelvind ned på vatnet, so båten gjekk full, og dei var i fåre.
24  Då gjekk dei burt til han og vekte han og sa: Meister, meister, me gjeng under! Jesus reis upp og truga vinden og bårone, so dei la seg, og det vart blikende stilt.
25  So sa han åt dei: Kvar er trui dykkar? Men dei var fulle av otte og undring og sa seg imellom: Kven tru han er, denne mannen, at jamvel vindane og vatnet lyder han når han talar til dei?
26  So sigla dei fram til Gergesenar-bygdi, som ligg midt imot Galilea.
27  Då han steig i land, kom ein mann frå byen imot han. Mannen var forgjord; det var vonde ånder i han. Han hadde ikkje på lenge havt klæde på seg, og bia ikkje i hus, men heldt seg i gravholone.
28  Då han såg Jesus, sette han i og hua; so kasta han seg ned for føtene hans og sa med høg røyst: Kva vil du meg, Jesus, son åt den høgste Gud? Eg bed deg at du ikkje vil pina meg!
29  For Jesus sa til den ureine åndi at ho skulde fara ut or mannen; for ho hadde gripe han mange vendor - då batt dei han med lekkjor og fotjarn og heldt vakt yver han; men han reiv sund bandi, og den vonde åndi dreiv han ut i øydemarkene -.
30  Kva er namnet ditt? spurde Jesus. Legion, svara han, for det hadde fare mange ånder i han,
31  og dei bad at han ikkje vilde lata dei fara ned i avgrunnen.
32  No var det der ein stor flokk med svin, som gjekk og beitte i fjellet; so bad dei vonde åndene at han vilde gjeva dei lov til å fara inn i svini, og det gav han dei lov til.
33  Då for dei ut or mannen og inn i svini; og heile flokken rusa utyver stupet ned i vatnet og drukna.
34  Då gjætarane såg det som hendt var, røymde dei, og sa frå um det i byen og på gardane.
35  Då gjekk folk ut og vilde sjå det som hadde hendt. Då dei so kom til Jesus, fekk dei sjå mannen som dei vonde åndene hadde fare ut or, sat klædd nedmed føtene hans og var med sitt fulle vit. Då vart dei forfærde;
36  og då dei som hadde set det, fortalde korleis den forgjorde hadde vorte berga,
37  kom heile ålmugen frå bygdene der ikring, Gergesenar-bygdene, og bad at han vilde fara burt ifrå dei, for dei var so tekne av otte. So gjekk han i båten og for attende.
38  Mannen som åndene hadde fare ut or, bad um han måtte vera hjå han; men Jesus sende han frå seg og sa:
39  Gakk heim att og fortel kor mykje Gud hev gjort for deg. So gjekk mannen og tala kring i heile byen um alt det Jesus hadde gjort for han.
40  Då Jesus kom att, tok folket vel imot han; for alle venta på han.
41  Best det var, kom det ein mann som heitte Jairus og var forstandar for synagoga; han kasta seg ned for føtene åt Jesus og bad han koma heim til seg;
42  for han hadde ei dotter som var um lag tolv år; ho var einaste barnet hans, og no låg ho og drogst med dauden. Som no Jesus gjekk i veg, klemde folket han frå alle sidor.
43  Millom dei var det ei kvinna som hadde havt blodflod i tolv år; ho hadde øydt heile midelen sin på lækjarar, men ingen hadde vore god til å gjera henne frisk;
44  Ho gjekk innåt han attantil og tok ein av duskane på kjolen hans, og med ein gong stana blodflodi.
45  Kven var det som tok i meg? spurde Jesus. Alle neitta og Peter og dei som var med han sa: Meister, det er folket som trengjer og klemmer deg!
46  Det var ein som tok i meg, sa Jesus; for eg kjende at det for ei kraft ut ifrå meg.
47  Då kvinna såg at det ikkje var dult det ho hadde gjort, kom ho skjelvande og kasta seg ned for han og fortalde, so heile folket høyrde det, kvifor ho hadde teke i han, og korleis ho med ein gong hadde vorte god att.
48  Då sa han til henne: Trui di hev hjelpt deg, dotter mi. Gakk heim, og lev sæl!
49  Fyrr han hadde tala ut, kjem det ein frå heimen åt synagoge-forstandaren og segjer: Dotter di hev slokna. Umaka ikkje meisteren lenger.
50  Då Jesus høyrde det, tok han til ords og sa til faren: Ottast ikkje! Berre tru, so skal ho verta berga!
51  Då han so kom til huset, let han ingen få ganga inn med seg utan Peter og Johannes og Jakob og far og mor åt barnet.
52  Alle gret og jamra yver henne; men han sa: Gråt ikkje! Ho hev ikkje slokna; ho søv.
53  Då lo dei åt han, for dei visste at ho var slokna.
54  So tok han henne i handi og ropa: Ris upp, barn!
55  Då kom åndi hennar att, og ho reis upp med ein gong; og han sa til dei at dei skulde gjeva henne mat.
56  Foreldri hennar var reint frå seg av gleda. Men han forbaud dei å tala til nokon um det som var hendt.
 
 
# Lukas' evangelium 9
1  Jesus kalla i hop dei tolv og gav dei makt og velde yver alle vonde ånder og til å lækja sjukdomar.
2  So sende han dei ut, so dei skulde forkynna Guds rike og gjera sjuke gode att,
3  og han sa til dei: Tak ingen ting med dykk på vegen, korkje stav eller skreppa eller brød eller pengar! Ikkje heller skal de hava kvar sine tvo trøyor!
4  Når de kjem inn i eit hus, so ver der, og flytt ikkje ifrå att fyrr de fer lenger!
5  Men er det nokon stad dei ikkje vil taka imot dykk, so far burt frå den bygdi og rist dusti av føtene dykkar! Det skal vera eit vitnemål mot dei.
6  So tok dei ut og for ikring frå grend til grend og forkynte evangeliet og lækte folk kvar dei kom.
7  Herodes, fylkeskongen, fekk høyra um alt det som hende; då visste han ikkje kva han skulde tru; for sume sa: Johannes hev stade upp frå dei daude!
8  sume: Elias hev synt seg! andre: Ein av dei gamle profetane som hev stade upp att!
9  Herodes sjølv sa: Johannes hev eg hogge hovudet av; kva er so dette for ein, som eg høyrer sovore um? Og han freista å få sjå han.
10  Då apostlane kom att, fortalde dei Jesus alt dei hadde gjort. Då tok han dei med seg burt til ein by som heiter Betsaida og vilde vera åleine med dei.
11  Men folket fekk vita det og fylgde etter han, og han tok vel imot dei og tala til dei um Guds rike, og lækte dei som lækjedom trong.
12  Då dagen tok til å halla, gjekk dei tolv fram og sa til han: Send folket frå deg, so dei kann ganga burt i grendene og gardane her ikring, og koma i hus og få seg noko å leva av! For her er me på ein øydestad.
13  Gjev de dei mat! svara han. Me hev ikkje meir enn fem brødleivar og tvo fiskar, sa dei, mindre me skal ganga av stad og kjøpa mat åt alt dette folket?
14  - det var samla um lag fem tusund mann. Då sa han til læresveinane: Lat dei setja seg ned i bordlag på ikring femti.
15  Dei so gjorde, og let alle setja seg.
16  So tok han dei fem brødleivene og dei tvo fiskane, og såg upp imot himmelen og velsigna dei, og han braut dei i stykke og gav det til læresveinane, so dei skulde setja det fram for folket.
17  So åt dei og alle vart mette; og då det vart samla upp det som var att etter dei, var det tolv korger fulle med stykke.
18  Ein gong som han var åleine og bad, og læresveinane var med han, spurde han dei: Kven segjer folk at eg er?
19  Dei svara: Johannes døyparen; men sume segjer: Elias, og sume at ein av dei gamle profetane hev stade upp att.
20  Kven segjer då de at eg er? spurde han. Då tok Peter til ords og sa: Guds Messias!
21  Men det forbaud han dei strengt å tala til nokon um.
22  Og han sa: Menneskesonen lyt lida mykje; styresmennene og øvsteprestane og dei skriftlærde kjem til å vanda han, og han lyt lata livet, men tridje dagen skal han standa upp att.
23  So sa han til alle: Vil nokon vera i lag med meg, so lyt han gløyma seg sjølv og dag for dag taka krossen sin upp og fylgja etter meg.
24  For den som vil berga livet sitt, skal missa det; men den som misser livet for mi skuld, han skal berga det.
25  Kva batar det eit menneske um han vinn heile verdi, men øyder eller taper seg sjølv?
26  For den som skjemmest ved meg og ordi mine, han skal Menneskesonen skjemmast ved når han kjem i herlegdomen som skin kring han og Faderen og dei heilage englane.
27  Men det segjer eg dykk med sannom: Det er sume av dei som her stend, som ikkje skal smaka dauden fyrr dei får sjå Guds rike.
28  Um lag åtte dagar etter han hadde tala desse ordi, hende det at han tok Peter, Johannes og Jakob med seg og gjekk upp i fjellet og vilde beda.
29  Og medan han bad, fekk andletet hans ein annan dåm, og klædnaden hans vart kvit og blenkte som ljonet.
30  Og best det var, stod det tvo menn og tala med han; det var Moses og Elias;
31  Dei synte seg i herlegdom og tala um hans burtgang, som han skulde fullføra i Jerusalem.
32  Peter og dei som var med han, var tyngde av svevn; men då dei vakna, såg dei herlegdomen som lyste frå Jesus, og såg dei tvo mennene som stod innmed han.
33  Då so dei skulde skiljast med han, sa Peter til Jesus: Meister, det er godt me er her. Lat oss gjera tri hyttor, ei åt deg, og ei åt Moses, og ei åt Elias - han visste ikkje kva han sa.
34  Medan han tala soleis, kom det ei sky og skygde yver dei, og dei vart redde då dei kom inn i skyi.
35  Då kom det ei røyst utor skyi: Dette er Son min, han som eg hev kåra meg ut! Han skal de høyra på!
36  Men då røysti kom, var det ingen å sjå utan Jesus. Dei tagde med dette, og tala ikkje den gongen til nokon um noko av det dei hadde set.
37  Dagen etter, då dei var komne ned av fjellet, kom ein stor folkehop imot han.
38  Best det var, ropa ein mann utor hopen: Meister, eg bed deg: Sjå til son min, han er einaste barnet mitt!
39  Rett som det er, grip ei ånd han, og brått set han i og huar; og åndi slit han til fraudi stend kring munnen på han; det er med naudi ho vil sleppa guten, og då gjer ho mest ende på han;
40  eg bad læresveinane dine at dei vilde driva henne ut; men dei kunde ikkje.
41  Då tok Jesus til ords og sa: Å du vantrune og vrange ætt! Kor lenge skal eg vera hjå dykk og tola dykk? Leid son din hit!
42  Fyrr guten endå var komen fram til Jesus, reiv åndi og sleit i han. Då truga Jesus den ureine ånda og gjorde guten god att, og gav han att åt faren.
43  Og alle var tekne av age og undring yver Guds velde.
44  Medan alle var upp i under yver det han gjorde, sa han til læresveinane sine: Høyr vel etter desse ordi, og legg dei på minne: Menneskesonen skal gjevast yver i menneskehender!
45  Men dei skjøna ikkje det ordet; det var dult for dei, so dei ikkje fekk tak på det, og dei torde ikkje spyrja han um det.
46  Då steig ein tanke upp i dei um kven av dei som var størst.
47  Men Jesus visste kva tankar dei bar i hjarta; han tok eit lite barn, sette det innmed seg
48  og sa til dei: Den som tek imot dette barnet for mitt namn skuld, han tek imot meg, Og den som tek imot meg, tek imot han som sende meg. For den som er minst av dykk alle, han er stor.
49  Då tok Johannes til ords og sa: Meister, me såg ein som dreiv ut vonde ånder i ditt namn, og me forbaud han det, for di han ikkje er i fylgje med oss.
50  De skal ikkje forbjoda det, svara Jesus; for den som ikkje er imot dykk, er med dykk.
51  Då det leid mot den tidi at han skulde takast upp til Gud, vende han augo sine stødt mot Jerusalem; for dit etla han seg.
52  Han sende bod fyre seg; men då ærendsveinane hans kom til ei samaritanar-grend og skulde tinga hus åt han,
53  vilde folket ikkje taka imot han, for di han var på veg til Jerusalem.
54  Då Jakob og Johannes, læresveinane hans, såg det, sa dei: Herre, vil du me skal segja at det skal fara eld ned frå himmelen og øyda dei, soleis som Elias gjorde?
55  Då snudde han seg og tala strengt til dei og sa: De veit ikkje kva ånd de er av.
56  Menneskesonen er ikkje komen for å øyda menneskeliv, men for å frelsa. So gjekk dei til ei onnor grend.
57  Medan dei for etter vegen, var det ein som sa til han: Eg vil fylgja deg kvar du so fer!
58  Jesus svara: Revane hev hi, og fuglane i lufti hev reir, men Menneskesonen hev ingen stad han kann halla sitt hovud nedpå.
59  Til ein annan sa han: Fylg meg! Han svara: Herre, lat meg fyrst få ganga heim og jorda far min!
60  Lat dei daude jorda sine daude, men gakk du i veg og forkynn Guds rike!
61  Det var ein annan og som sa: Eg vil fylgja deg, Herre, men lat meg fyrst få beda farvel med dei som heime er!
62  Jesus svara: Ingen som hev lagt handi på plogen, og so ser attum seg, høver for Guds rike.
 
 
# Lukas' evangelium 10
1  Sidan tok Herren ut endå sytti læresveinar og sende dei fyre seg, tvo og tvo, til kvar by og bygd som han sjølv skulde til.
2  Og han sa til dei: Grøda er stor, men onnefolki er få. Bed då han som eig grøda, at han vil senda ut arbeidsfolk til å hausta inn grøda si!
3  Far i veg! Sjå, eg sender dykk ut som lamb millom ulvar.
4  Ber ikkje med dykk pung, ikkje skreppa og ikkje skor, og gjev dykk ikkje i svall på vegen!
5  Kvar gong de kjem inn i eit hus, so seg fyrst: Fred vere med dette huset!
6  Og dersom det er nokon der som er verd fred, skal freden dykkar bia hjå han: dersom ikkje, so skal han venda att til dykk sjølve.
7  Gjev dykk til der i huset, og et og drikk det dei byd dykk! For ein arbeidsmann er verd løni si. Flytt ikkje frå hus til hus!
8  Kvar gong de kjem inn i ein by, og dei tek imot dykk, so et det dei set fram!
9  Læk dei sjuke der er, og seg til dei: Guds rike er kome nær dykk!
10  Men når de kjem til ein by der dei ikkje vil taka imot dykk, so gakk ut på gatone og seg:
11  Jamvel dusti som vart hangande ved føtene våre i byen dykkar, stryk me av oss; her hev de henne att! Men det skal de vita at Guds rike er kome nær!
12  Eg segjer dykk: På den siste dag skal det ganga Sodoma likare enn den byen.
13  Ve yver deg, Korasin! Ve yver deg, Betsaida! Hadde dei underi som er gjorde i dykk, vore gjorde i Tyrus og Sidon, so hadde dei longe vendt um og sete i sekk og oska.
14  Men det skal ganga Tyrus og Sidon likare i domen enn dykk.
15  Og du Kapernaum, du hev vore lyft upp til himmelen, til helheimen skal du støytast ned!
16  Den som høyrer på dykk, høyrer på meg, og den som vandar dykk, vandar meg; men den som vandar meg, vandar han som sende meg.
17  Dei sytti kom glade attende og sa: Herre, jamvel dei vonde åndene lyder oss når me nemner ditt namn!
18  Då sa han til dei: Eg såg Satan falla ned frå himmelen som eit ljon.
19  Kom i hug: Eg hev gjeve dykk makt til å trøda på ormar og skorpionar og yver alt fiendens velde; og ingen ting skal gjera dykk den minste skade.
20  Men gled dykk ikkje yver det at åndene lyder dykk, gled dykk heller for di namni dykkar er uppskrivne i himmelen!
21  I same stundi sa han, sæl i den Heilage Ande: Eg lovar deg, Fader, du som råder yver himmel og jord, at du hev løynt dette for dei lærde og kloke og openberra det for dei ulærde og barnslege! Ja, Fader, for soleis tykte du det best.
22  Alt hev Far min gjeve i mine hender; og ingen veit kven Sonen er, utan Faderen, og kven Faderen er, utan Sonen og dei som Sonen vil openberra det for.
23  So vende han seg til læresveinane sine i ser og sa: Sæle dei augo som ser det de ser!
24  For eg segjer dykk at mange profetar og kongar var huga til å sjå det som de ser, men fekk ikkje sjå det, og høyra det de høyrer, og fekk ikkje høyra det.
25  Då gjekk det fram ein som var kunnig i lovi; han vilde freista Jesus og sa: Meister, kva skal eg gjera so eg kann vinna eit æveleg liv?
26  Kva stend det i lovi? sa Jesus. Korleis les du?
27  Du skal elska Herren, din Gud, av heile ditt hjarta og med all din hug og med all di makt og av alt ditt vit, og elska næsten din som deg sjølv, sa han.
28  Då sa Jesus til han: Du svara rett. Gjer det, so skal du leva.
29  Men mannen vilde orsaka seg rettferdig og sa til Jesus: Kven er so næsten min?
30  Jesus tok upp spursmålet og sa: Det var ein mann som for frå Jerusalem ned til Jeriko, og fall i hendene på røvarar. Dei klædde han naken og skamslo han; so gjekk dei sin veg og let han liggja der halvdaud.
31  Det høvde so til at ein prest for same vegen; han såg mannen, men for radt framum.
32  Like eins ein levit; han kom til same staden og såg han, men for radt framum.
33  Ein samaritan som var ute og ferdast, kom og dit han låg, og såg han og tykte synd um han.
34  Han gjekk burt til han og fetla såri hans og helte olje og vin på, lyfte han so upp på sitt eige asen førde han til eit herbyrge og sytte vel for han.
35  Andre morgonen tok han fram tvo penningar og gav til gjestgjevaren og sa: Syt vel for han, og det meir du legg ut, skal du få att av meg når eg kjem attende.
36  Kven av desse tri tykkjer no du for åt som ein næste mot han som fall i hendene på røvarane?
37  Den som gjorde sælebot på han, svara den lovkunnige. Då sa Jesus til han: Gakk du av og gjer like eins!
38  Medan dei var på ferdavegen, kom han til ein liten by; der var det ei kvinna som tok imot han i huset sitt; namnet hennar var Marta.
39  Ho hadde ei syster som heitte Maria, og ho sette seg nedmed Herrens føter og lydde på ordi hans.
40  Marta hadde det so annsamt med å stella til mykje for han at ho ikkje hadde tankar for anna. Ho gjekk fram og sa: Herre, bryr du deg ikkje um at syster mi let meg vera åleine um å stella for deg? Seg då til henne at ho skal hjelpa meg!
41  Då svara Herren: Marta, Marta! Du gjer deg hugsott og uro med mange ting;
42  men det er eitt som trengst! Maria hev valt seg den gode luten, og den skal ikkje takast ifrå henne.
 
 
# Lukas' evangelium 11
1  Ein gong var han ein stad og bad; då han heldt upp, sa ein av læresveinane til han: Herre, lær oss å beda! Det lærde Johannes og sveinane sine.
2  Han svara: Når de bed, skal de segja: Fader vår! Lat namnet ditt helgast; lat riket ditt koma; lat viljen din råda på jordi so som i himmelen;
3  gjev oss kvar dag vårt daglege brød;
4  og forlat oss våre synder, for me og forlat kvar den som er oss skuldig; og før oss ikkje ut i freisting; men frels oss frå det vonde.
5  So sa han til dei: Um nokon av dykk hev ein ven og gjeng til han midt på natti og segjer: Kjære, lån meg tri brødleivar!
6  for ein ven hev kome innum meg på ei ferd, og eg hev ikkje noko å setja fram åt han -
7  skulde so han der inne svara: Gjer meg ikkje slikt bry! Døri er alt stengd, og småborni mine er i seng med meg; eg kann ikkje standa upp og gjeva deg det?
8  Eg segjer dykk: Um han ikkje stend upp og gjev han det for di det er hans ven, so ris han upp og gjev han alt han treng, for di han er so tråsøkjen.
9  Og eg segjer dykk: Bed, so skal de få. Leita, so skal de finna! Banka på, so skal det verta upplate for dykk!
10  For kvar den som bed, han fær, og den som leitar, han finn, og den som bankar på, vert det upplate for.
11  Finst det nokon far ibland dykk som gjev son sin ein stein når han bed um brød, eller når han bed um ein fisk, gjev han ein orm i staden for ein fisk
12  eller når han bed um eit egg, gjev han ein skorpion?
13  Når då de som er vonde, veit å gjeva borni dykkar gode gåvor, kor mykje meir vil so ikkje Faderen, som er i himmelen, gjeva den Heilage Ande åt dei som bed han!
14  Ein gong dreiv han ut ei vond ånd, som var mållaus, og då åndi var utfari, tala den mållause. Folket undra seg,
15  men sume av dei sa: Det er Be'elsebul, djevelhovdingen, som hjelper han til å driva ut djevlar.
16  Andre vilde freista han og bad han syna dei eit teikn frå himmelen.
17  Men Jesus visste kva dei hadde i tankar, og sa til dei: Eit rike som ligg i strid med seg sjølv, kjem snart til å øydast, og eitt hus dett yver hitt.
18  Er no Satan komen i strid med seg sjølv, korleis kann då riket hans standa? - sidan de segjer at det er Be'elsebul som hjelper meg til å driva ut dei vonde åndene.
19  Og hjelper Be'elsebul meg til å driva ut dei vonde åndane, kven fær då dykkar eigne folk hjelp av til å driva dei ut? Difor skal dei vera domarane dykkar.
20  Men er det med Guds finger eg driv dei vonde åndene ut, so er då Guds rike kome til dykk.
21  Når ei kjempa væpna vaktar sin gard, fær han hava alt sitt i fred;
22  Men kjem det ein sterkare og vinn yver han, so tek han våpni hans, som han sette si lit til, og skifter ut alt han rana ifrå han.
23  Den som ikkje er med meg, er imot meg; og den som ikkje sankar med meg, han spreider.
24  Når den ureine åndi fer ut or eit menneske, flakkar ho igjenom vasslause vidder og leitar etter ein kvilestad, og når ho ingen kvilestad finn, segjer ho: Eg vil fara attende til huset mitt, som eg flutte ifrå.
25  Når ho so kjem dit, finn ho huset feia og fjelga.
26  Då fer ho av stad og tek med seg sju andre ånder, som er argare enn ho er sjølv, og dei gjeng inn og vert buande der, og hev det vore ille med det mennesket fyrr, so vert det endå verre sidan.
27  Medan han tala soleis, var det ei kvinna bland folket som sette i og ropa: Sælt det livet som bar deg, og det brjostet du saug!
28  Då sa han: Sæle er heller dei som høyrer Guds ord og tek vare på det!
29  Som no folket flokka seg kring han, tok han til ords og sa: Denne ætti er ei vond ætt; dei krev etter teikn, men dei skal ikkje få anna teikn enn Jonas-teiknet.
30  For liksom Jonas vart eit teikn for Ninive-folket, soleis skal og Menneskesonen vera det for denne ætti.
31  Sud-lands-dronningi skal standa fram for domen i hop med mennene av denne ætti og fella dei. For ho kom frå verdsens ende og vilde høyra Salomos visdom, og her er meir enn Salomo!
32  Ninive-mennene skal møta for domen i hop med denne ætti og fella dei; for dei vende um då Jonas tala for dei; og her er meir enn Jonas.
33  Ingen som kveikjer eit ljos, set det i kjellaren eller under skjeppa, men i staken, so dei som kjem inn, kann sjå ljosken.
34  Ljoset i lekamen, det er auga ditt; er auga ditt klårt, so er heile lekamen og ljos; men er det dimt, so er lekamen og myrk.
35  Sjå då til at ikkje ljoset inni deg er myrker!
36  Er so heile lekamen ljos, og ingen lut av han myrk, då vert han upplyst alt igjenom, som når ljoset skin på deg med sine strålar.
37  Då han hadde tala ut, bad ein farisear han eta dagverd hjå seg. So gjekk han inn der og sette seg til bords.
38  Men farisearen vart forundra då han såg at han ikkje tvo seg fyrst fyre målet.
39  Men Herren sa til han: Ja, de farisearar, de reinskar skåler og fat utvendes, men innvendes er de fulle av ran og vondskap.
40  Dårar! Han som gjorde det som er utvendes, gjorde han ikkje det som er innvendes og?
41  Men gjer ei sælebotsgåva av det som inni er; då skal de sjå at alt er reint for dykk.
42  Men ve yver dykk, farisearar! De gjev tiend av mynta og ruta og allslags maturter, men vyrder ikkje rettferd og kjærleik til Gud. Det skulde ein gjera, og ikkje lata vera hitt heller.
43  Ve yver dykk farisearar! De trår etter å sitja fremst i synagogone, og vil at folk skal helsa dykk på torgi.
44  Ve yver dykk! De er som ukjennelege graver, folk gjeng på dei og veit ikkje av det.
45  Då tok ein av dei lovkunnige til ords og sa: Meister, når du segjer slikt, gjeng du oss og for nær!
46  Jesus svara: Ve yver dykk lovkunnige og! De lesser svære byrer på folk, og sjølve rører de ikkje byrdene med ein einaste finger.
47  Ve yver dykk! De byggjer minnesmerke yver profetane, og det var federne dykkar som slo dei i hel.
48  So vitnar de då um det som federne dykkar gjorde, og samtykkjer de; for dei slo profetane i hel, og de byggjer.
49  Difor sa og Guds visdom: Eg vil senda profetar og apostlar til dei, og sume av dei skal dei slå i hel, og sume skal dei forfylgja,
50  so alt profetblod som hev runne frå verdi vart grunnlagd, skal krevjast att av denne ætti,
51  frå Abels blod til Sakarias' blod, han som let livet millom altaret og templet. Ja, segjer eg dykk, det skal krevjast att av denne ætti.
52  Ve yver dykk lovkunnige! De hev teke kunnskapslykelen til dykk! Sjølve gjekk de ikkje inn, og dei som vilde inn, fekk de hindra.
53  Då han gjekk ut att, tok dei skriftlærde og farisearane til å verta fælt nærsøkne og frega han um mangt og mykje,
54  alt medan dei lurde på han og vilde få tak i eitkvart ordet frå hans munn.
 
 
# Lukas' evangelium 12
1  Medan hadde folket samla seg kring han i tusundtal, so dei heldt på å trøda kvarandre ned; Då tok Jesus til ords og sa til læresveinane sine: Framum alt; tak dykk i vare for surdeigen åt farisearane - hyklarskapen!
2  Det finst ingen ting som er duld og ikkje ein gong kjem fram i dagen, og ingen ting som er løynd og ikkje ein gong vert kjend.
3  Difor skal alt de talar i myrkret, høyrast i ljoset, og det de kviskrar i kammerset, skal ropast ut på taket.
4  Men til dykk som er venene mine, segjer eg: Ottast ikkje dei som drep lekamen og sidan ikkje hev makt til å gjera meir!
5  Eg skal syna dykk kven de skal ottast: De skal ottast han som hev makt til å drepa og sidan kasta i helvete. Ja, segjer eg dykk, han skal de ottast!
6  Sel dei ikkje fem sporvar for tvo øyre? og ikkje ein av dei er gløymd hjå Gud;
7  og jamvel alle håri på hovudet dykkar er talde. Ver ikkje ottefulle! De er meir enn mange sporvar.
8  Og det segjer eg dykk: Kvar den som kjennest ved meg for menneski, han skal og Menneskesonen kjennast ved for Guds englar;
9  men den som avneittar meg for menneski, han skal avneittast for Guds englar.
10  Og den som talar mot Menneskesonen, skal få tilgjeving for det; men den som spottar den Heilage Ande, fær aldri tilgjeving.
11  Når dei no fører dykk fram for synagogone og dei som styrer og råder i landet, so syt ikkje for korleis eller kva de skal svara for dykk, eller kva de skal segja!
12  For den Heilage Ande læra dykk dei rette ordi i same stundi.
13  Ein utor folkehopen sa til han: Meister, seg til bror min at han skal skifta arven med meg!
14  Kven sette meg til domar eller skiftemeister for dykk, mann? svara Jesus
15  So sa han til dei: Sjå og tak dykk i vare for all havesykja! For ingen kann tryggja livet sitt med det han eig, um han er aldri so rik.
16  Og han fortalde dei ei likning: Det var ein gong ein rik mann. Jordi hans hadde bore godt,
17  og so sa han med seg: Kva skal eg gjera? eg hev ikkje husrom til grøda mi.
18  Jau, so vil eg gjera, sa han: Eg vil taka ned løene mine og byggja dei større, og der vil eg samla heile avlingi og alt godset mitt.
19  Og so vil eg segja åt meg sjølv: Du, no hev du mykje godt liggjande for mange år; unn deg no ro, et og drikk og ver glad!
20  Men Gud sa til han: Du dåre, i denne natt krev dei sjeli di av deg. Kven skal so hava det du hev sanka i hop?
21  So gjeng det den som samlar seg gods og gull og ikkje er rik i Gud.
22  Difor segjer eg dykk, sa han til læresveinane: Syt ikkje for livet, kva de skal eta, eller for lekamen, kva de skal klæda dykk med.
23  Livet er meir enn maten og lekamen meir enn klædi.
24  Akta på ramnane! Dei sår ikkje og haustar ikkje, dei hev ikkje stabbur og ikkje løa, og Gud føder dei like vel. Kor mykje meir er ikkje de enn fuglane!
25  Og kven av dykk kann leggja ei aln til si livslengd, um han syter aldri so mykje?
26  Kann de no ikkje ein gong gjera so mykje, kvi syter de då for det hitt?
27  Akta på liljone, korleis dei veks! dei korkje spinn eller vev; men eg segjer dykk: Ikkje ein gong Salomo i all sin herlegdom var so klædd som ei av dei.
28  Klæder no Gud soleis graset på marki, det som stend i dag og vert kasta i omnen i morgon, kor mykje heller vil han då ikkje kle dykk, de fåtruande!
29  So tenk no ikkje de heller allstødt på kva de skal eta, og kva de skal drikka, og lat ikkje hugen vanka for vidt!
30  Det er heidningane kring i verdi som spør etter alt dette; men Far dykkar veit at de treng desse ting.
31  Søk heller hans rike, so skal de få dette attpå.
32  Ottast ikkje, du vesle hjord! Det er Far dykkar's vilje å gjeva dykk riket!
33  Sel det de hev, og gjev sælebotsgavor. Gjer dykk pungar som ikkje vert utslitne, ein skatt som aldri tryt, i himmelen, der ingen tjuv kjem innåt, og ingen mòl øyder!
34  For der skatten dykkar er, vil og hjarta dykkar vera.
35  Hav lendene umbundne, og lat lyktene brenna!
36  Ver de som folk som ventar på herren sin til han bryt upp frå brudlaupet, so dei kann lata upp for han med det same han kjem og bankar på.
37  Sæle dei tenarar som herren finn vakande når han kjem! Det segjer eg dykk for visst: Han skal binda upp klædi sine og føra dei til bords og koma og setja fram for dei.
38  Anten han kjem midt på natti, eller når det lid ut i otta - sæle er dei når han finn det so.
39  Men det skynar de nok at dersom husbonden visste kva tid og time tjuven kom, so vakte han og let ingen brjota seg inn i huset.
40  So ver reiduge de og! For Menneskesonen kjem på ei tid de ikkje tenkjer.
41  Peter spurde: Herre, er det oss du talar um i denne likningi, eller alle andre med?
42  Då sa Herren: Ja, kven er han, den trugne hushaldaren, den vituge, som husbonden vil setja yver tenestfolket sitt, so han skal lata dei få kosten sin i rett tid?
43  Sæl den tenaren som husbonden finn so gjerande når han kjem!
44  Det segjer eg dykk for visst: Han skal setja han yver alt det han eig.
45  Men dersom tenaren segjer med seg: Herren min drygjer nok endå ei stund, og han so tek til å slå drengane og gjentone og eta og drikka og fylla seg,
46  då skal herren hans koma ein dag han ikkje ventar og ein time han ikkje veit av, og hogga han sund og lata han få sin lut i lag med dei utrue.
47  Den tenaren som veit kva herren hans vil, og ingen ting steller i stand eller gjer av det som han vil, skal få mykje hogg,
48  men den som ikkje veit det, og gjer det som hogg er verdt, skal få mindre. Av den som mykje hev fenge, ventar ein mykje, og den dei hev trutt mykje til, krev dei so mykje meir av.
49  Eg er komen for å kasta eld utyver jordi, og kor gjerne eg vilde at det alt hadde fata!
50  Men eg lyt ganga igjenom ein dåp, og kor eg gruvar meg til det er gjort!
51  Trur de eg er komen for å skapa fred på jordi! Nei, segjer eg dykk, men strid!
52  Heretter skal fem i same huset liggja i strid med kvarandre: Tri mot tvo og tvo mot tri,
53  far mot son og son mot far, mor mot dotter og dotter mot mor, vermor mot sonekona og sonekona mot vermor.
54  Til folket og sa han: Når de ser det stig ei sky upp i vest, segjer de straks: Det kjem regn, og det vert so.
55  Og ser de blæs av sud, segjer de: Det vert heitt, og so vert det.
56  Hyklarar! Jord- og himmelsbragdi veit de å tyda; korleis hev det seg då at de ikkje kann tyda denne tidi?
57  Og kvi dømer de ikkje frå dykk sjølve kva rett er?
58  Når du gjeng åt domstolen med motparten din, gjer deg då umak so de kann verta samde medan de endå er på vegen. Elles dreg han deg for domaren, og domaren sender deg åt vaktaren, og vaktaren set deg i fengsel;
59  du slepp ikkje ut att, segjer eg deg, fyrr du hev greidt alt, til siste øyren.
 
 
# Lukas' evangelium 13
1  I same tidi kom det nokre og fortalde um dei galilearane som Pilatus drap medan dei bar fram offeret sitt, so blodet deira blanda seg med offerblodet.
2  Då tok han til ords og sa til dei: Trur de desse galilearane var større syndarar enn alle andre galilearar, sidan det gjekk dei soleis?
3  Nei, segjer eg dykk, men vender de ikkje um, skal de alle umkomast på sovori vis.
4  Eller dei attan som Siloa-tårnet datt nedyver og slo i hel, trur de dei var verre brotsmenn enn alt hitt folket som bur i Jerusalem?
5  Nei, segjer eg dykk, men vender de ikkje um, skal de alle umkomast på same vis.
6  So sa han denne likningi: Ein mann hadde eit fiketre som stod i vingarden hans. Han kom og leita etter frukt på det, men fann ingi.
7  Då sa han til vingardsmannen: No er det tridje året eg kjem og leitar etter frukt på dette fiketreet og finn ingi. Hogg det ned! Kvi skal det og taka burt jordi til unyttes?
8  Herre, lat det få standa i år og! svara vingardsmannen, til eg fær grave kring det og lagt hevd innåt;
9  kann henda det ber eit anna år; gjer det ikkje det, so fær du hogga det ned!
10  Ein sabbat lærde Jesus i ei av synagogone.
11  Der var det ei kvinna som hadde havt ei vond ånd i seg i attan år, og den hadde gjort henne so maktlaus at ho var tvikrokut og ikkje på nokor vis kunde halda seg upprett.
12  Då Jesus fekk sjå henne, kalla han henne til seg. No er du løyst frå vanmakti di, kvinna! sa han
13  og la hendene på henne; og med ein gong rette ho seg upp og lova Gud.
14  Då tok synagoge-forstandaren til ords - han var harm for di Jesus hadde lækt på sabbaten - og sa til folket: Det er seks dagar ein lyt arbeida; på dei kann de koma og lata dykk lækja, og ikkje på sabbaten!
15  Hyklarar! svara Herren han då, løyser ikkje kvar ein av dykk uksen og asnet sitt av båsen um sabbaten, og leider dei av og vatnar dei?
16  Og denne kvinna, som er Abrahams dotter, og som Satan hev halde bundi, tenkje seg til, i attan år, skulde ikkje ho løysast or det bandet, for di um det er sabbat?
17  Då han sa det, skjemdest alle dei som stod han imot, og heile folket gledde seg yver alt det underfulle han gjorde.
18  So sa han då: Kva er Guds rike likt? kva skal eg likna det med?
19  Det er likt eit senapskorn som ein mann tok og la ned i hagen sin, og det voks og vart til eit tre, og fuglane i lufti bygde reir i greinene på det.
20  So sa han atter: Kva skal eg likna Guds rike med?
21  Det er likt ein surdeig som ei kvinna tok og gøymde i tri skjeppor mjøl, til alt saman var syrt.
22  So for han kring frå by til by og frå grend til grend og lærde folket, alt medan han var på vegen til Jerusalem.
23  Det var ein som sa til han: Herre, er det få som vert frelste? Då sa han til dei:
24  Streva alt de kann for å koma inn igjenom den tronge døri! Mange, segjer eg dykk, skal freista å koma inn, men er ikkje god til.
25  Når husbonden fyrst hev reist seg og stengt døri, og de so gjev dykk til å standa utanfor og banka på døri og segja: Herre, lat upp åt oss! då skal han svara dykk so: Eg veit ikkje kvar de er ifrå.
26  Tek de då på å segja som so: Me hev ete og drukke i lag med deg, og du lærde i gatone våre,
27  so skal han svara: Eg segjer dykk: Eg veit ikkje kvar de er ifrå. Hav dykk burt frå meg, alle de som gjorde urett!
28  Der skal det vera gråt og tanngnistring når de fær sjå Abraham og Isak og Jakob og alle profetane i Guds rike, men de sjølve vert kasta ut.
29  Og det skal koma folk frå aust og frå vest og frå nord og frå sud og setja seg til bords i Guds rike.
30  Men kom i hug at det finst dei som er millom dei siste og skal vera millom dei fyrste, og det finst dei som er millom dei fyrste og skal vera millom dei siste.
31  I same belet kom det nokre farisearar og sa til han: Tak ut og far herifrå! Herodes tenkjer på å drepa deg.
32  Han svara: Gakk og seg den reven: I dag og i morgon driv eg ut vonde ånder og gjer sjuke friske att; tridje dagen er eg til endes komen;
33  men i dag og i morgon og dagen etter lyt eg ferdast; for det ber aldri til at ein profet let livet annanstad enn i Jerusalem.
34  Jerusalem, Jerusalem, du som slær i hel profetar og steinar dei som er sende til deg, kor ofte vilde eg ikkje ha samla borni dine kring meg, liksom ein fugl samlar ungeflokken under vengene! Men de vilde ikkje.
35  Sjå no skal de få hava huset dykkar sjølve. Eg segjer dykk: De fær aldri sjå meg fyrr den tidi kjem då de ropar: Velsigna vere han som kjem i Herrens namn!
 
 
# Lukas' evangelium 14
1  Ei sabbat hende det at Jesus kom heim til ein av dei øvste farisearane og skulde halda måltid der, og dei gjætte på han.
2  Best det var, såg han framfor seg ein mann som hadde vass-sotti.
3  Då tok han til ords og spurde dei lovkunnige farisearane: Er det rett å lækja på sabbaten, eller er det ikkje?
4  Dei tagde. Då tok han burt på mannen og lækte han, og let han ganga.
5  So tok han til ords att og sa til dei: Kven av dykk dreg ikkje straks upp att son sin eller uksen sin, dersom dei dett nedi ein brunn på ein sabbat?
6  Men dei var ikkje god til å svara han noko på det.
7  Då han gådde korleis gjestene valde seg ut dei øvste sæti, sa han dei denne likningi:
8  Når nokon hev bede deg til brudlaups, so set deg ikkje øvst ved bordet! For det kunde henda at ein gjævare enn du var beden,
9  og at den som hadde bede dykk båe, kom og sa til deg: Gjev rom åt denne mannen! og då fekk du den skammi at du laut setja deg nedst.
10  Nei når du er beden ein stad, so gakk og set deg på det nedste romet! Når han so kjem han som hev bede deg, segjer han til deg: Flytt deg høgre upp, venen min! Då fær du æra hjå alle dei som sit til bords med deg.
11  For kvar den som set seg sjølv høgt skal gjerast låg, men den som set seg sjølv lågt, skal gjerast høg.
12  So sa han og til den som hadde bede han åt seg: Når du vil gjera eit middags- eller kveldslag, so bed ikkje venene eller brørne eller skyldfolket ditt eller rike grannar! For dei kjem til å beda deg att, so du fær lika for det du hev gjort.
13  Nei, når du gjer gjestebod, so bed fatige, kryplingar, halte, blinde!
14  Då vert du sæl; for dei hev ingen ting å gjeva deg att, men du fær lika for det når dei rettferdige stend upp att.
15  Ein av dei andre bordgjestene sa då han høyrde det: Sæl den som fær sitja til bords i Guds rike!
16  Då svara han: Det var ein gong ein mann som vilde gjera eit stort gjestebod og bad mange.
17  Då tidi kom at gjestebodet skulde vera, sende han sveinen sin i veg for å segja til dei bedne: Kom! No er det ferdigt!
18  Då tok dei til å beda seg undan alle som ein. Den fyrste sa: Eg hev kjøpt ein jordveg og er nøydd til å ganga ut og sjå på han. Du lyt gjera so vel og orsaka meg.
19  Ein annan sa: Eg hev kjøpt fem par uksar, og no skal eg av og prøva dei. Du lyt gjera so vel og orsaka meg.
20  Endå ein annan mann sa: Eg hev teke meg ei kona; difor kann eg ikkje koma.
21  Sveinen kom og sa det til herren sin. Då vart husbonden harm og sa til sveinen: Gakk snøgt ut på gatone og streti i byen, og før hit alle tiggarar og kryplingar og blinde og halte!
22  Sveinen sa: Herre, det er gjort som du sa, og det er endå rom.
23  Då svara herren: Gakk ut på vegane og ved gjerdi og nøyd dei til å koma inn, so huset mitt vert fullt!
24  For eg segjer dykk at ingen av dei mennene som vart bedne, skal smaka min gjestebodskost.
25  Det fylgde mykje folk med han, og han snudde seg og sa til dei:
26  Um nokon kjem til meg og hatar ikkje far og mor og kona og born og brør og syster, ja endå sitt eige liv, so kann han ikkje vera min læresvein.
27  Den som ikkje ber krossen sin og kjem etter meg, kann ikkje vera min læresvein.
28  Vil nokon av dykk byggja eit tårn, tur han ikkje då fyrst set seg ned og reknar etter kva det vil kosta, um han hev nok til å fullføra det.
29  For hev han lagt grunnsteinane, og ikkje er god til å gjera det ferdigt, so tek alle som ser det, til å gjera narr av han og segja:
30  Den mannen tok til å byggja, og var ikkje god til å gjera det ferdigt!
31  Eller um ein konge vil draga ut i strid mot ein annan konge, tru han ikkje då fyrst set seg ned og slær yver um han med ti tusund mann kann møta ein som kjem imot han med tjuge tusund?
32  Og kann han ikkje, so sender han menn av stad og tingar um fred, medan hin endå er langt burte.
33  Soleis kann ingen av dykk vera min læresvein utan han segjer frå seg alt det han hev.
34  Salt er ein god ting; men vert saltet og dove, kva skal so gjeva det smak?
35  Det duger korkje i mold eller møk; dei kastar det ut. Høyr etter, kvar som øyro hev å høyra med!
 
 
# Lukas' evangelium 15
1  Alle tollmenn og syndarar heldt seg nær innåt Jesus og lydde på han.
2  Men farisearane og dei skriftlærde murra og sa seg imillom: Den mannen tek imot syndarar og et i lag med dei!
3  Då sa han dei denne likningi:
4  Um ein av dykk hev hundrad sauer og misser ein av dei, let han ikkje då dei ni og nitti vera att i beitemarki og gjeng av og leitar etter den han hev mist, til han finn han?
5  Og når han hev funne han, er han glad og tek han på herdane sine;
6  og med same han kjem heim, kallar han i hop vener og grannar og segjer til dei: Gled dykk med meg! Eg hev funne sauen eg hadde mist.
7  Eg segjer dykk: Soleis er det gleda i himmelen yver ein syndar som vender um, meir enn yver ni og nitti rettferdige som ikkje treng umvending.
8  Eller um kvinna hev ti sylvpeningar og misser ein av dei, kveikjer ho ikkje då ljos og sopar huset og leitar trottugt til ho finn han?
9  Og når ho hev funne han, kallar ho i hop vener og grannkonor og segjer: Gled dykk med meg! Eg hev funne peningen eg hadde mist.
10  Soleis, segjer eg dykk, vert det gleda på Guds englar yver ein syndar som vender um.
11  So sa han: Det var ein gong ein mann som hadde tvo søner.
12  Den yngste av dei sa til faren: Far, lat meg få den luten av buet som fell på meg! So skifte han midelen millom dei.
13  Det var ikkje mange dagane lidne, so samla den yngste sonen alt sitt og for langt burt til eit anna land. Der gav han seg i ulivnad og øydde upp det han åtte.
14  Då han hadde sett til alt, vart det uår og svolt der i landet, og han tok til å lida naud.
15  So tydde han seg til ein av mennene i landet, og han sende han ut på markene sine; der skulde han gjæta svin.
16  Og han var huga til å fylla buken sin med skolmen som svini åt av, og ingen gav han noko.
17  Då gjekk han i seg sjølv og sa: Kor mange leigekarar heime hjå far min hev ikkje fullt upp av mat, medan eg held på å svelta i hel her!
18  Eg vil taka i veg og ganga heim til far min og segja til han: Far, eg hev synda mot himmelen og mot deg!
19  Eg er ikkje verd å kallast son din lenger; lat meg få vera som ein av leigekarane dine!
20  So tok han i vegen og gjekk heim til far sin. Medan han endå var langt burte, vart far hans var han, og ynkast inderleg; han sprang imot han og kasta seg um halsen på han og kysste han.
21  Og sonen sa: Far, eg hev synda mot himmelen og mot deg; eg er ikkje verd å kallast son din lenger!
22  Men faren sa til tenarane sine: Kom snøgt med ein klædning, den gildaste her er, og hav den på han, og lat han få ring på fingeren og skor på føtene!
23  Henta so den gjødde kalven og slakta han, so vil me halda måltid og vera glade!
24  For denne sonen min var daud og hev livna upp att, var burtkomen og er attfunnen. So tok dei til å halda gaman.
25  Den eldste sonen var utpå marki. Då han gjekk heimetter og kom burt mot huset, høyrde han spel og dans.
26  Han ropa på ein av drengene og spurde kva det skulde tyda.
27  Bror din er komen, svara drengen, og far din hev slakta den gjødde kalven, for di han fekk han frisk heim att.
28  Då vart han harm og vilde ikkje ganga inn. Far hans kom ut og tala blidt til han;
29  men han svara far sin so: No hev eg tent deg so mange år og aldri gjort imot ditt ord, og meg hev du aldri gjeve so mykje som eit kje, so eg kunde gleda meg i hop med venene mine.
30  Men når han kjem denne son din, som hev ete upp midelen din i lag med skjøkjor, då slaktar du gjødkalven åt han.
31  Du er allstødt hjå meg, barnet mitt, svara faren, og alt som mitt er, er ditt.
32  Men no skulde me vera glade og fegne; for denne bror din var daud og hev livna, var burtkomen og er attfunnen!
 
 
# Lukas' evangelium 16
1  Han sa og til læresveinane: Det var ein gong ein rik mann som hadde ein hushaldar. Og folk kom til han og klaga på hushaldaren og sa at han øydde burt midelen hans.
2  Då kalla han hushaldaren for seg og sa til han: Kva er det no eg høyrer um deg? Gjer rekneskap for styringi di, for du kann ikkje standa fyre huset mitt lenger!
3  Hushaldaren tenkte med seg: Kva skal eg gjera, sidan herren min segjer meg ut or tenesta? Eg orkar ikkje å grava, eg skjemmest ved å tigga.
4  Jau, no veit eg kva eg vil gjera, so dei skal taka meg til seg når eg vert avsett!
5  So kalla han skuldmennene åt herren sin til seg, ein for ein, og sa til den fyrste: Kor mykje er du skuldig husbonden min?
6  Hundrad anker olje, svara han. Her hev du skuldbrevet ditt, sa hushaldaren; set deg ned og skriv snøgt femti!
7  So spurde han ein annan: Enn du, kor mykje er du skuldig? - Hundrad tunnor kveite, svara han. Her hev du skuldbrevet ditt; skriv: åtti! sa hushaldaren.
8  Og husbonden rosa den uærlege hushaldaren for di han hadde fare klokt åt. For denne verdsens born er klokare til å stella seg med sine jamlikar enn ljossens born er.
9  Og eg segjer dykk: Vinn dykk vener med den urettferdige mammon, so dei kann taka imot dykk i dei ævelege heimane når han tryt!
10  Den som er tru i smått, er tru i stort, og den som er uærleg i smått, er uærleg i stort.
11  Hev de no ikkje vore true med den urettferdige mammon, kven vil då tru den rette rikdomen åt dykk?
12  Og hev de ikkje vore true med det som høyrer andre til, kven vil då gjeva dykk noko de sjølve kann eiga?
13  Ingen tenar kann tena tvo herrar; for anten vil han hata den eine og halda av den andre, eller halda seg til den eine og vanvyrda hin. De kann ikkje tena både Gud og mammon.
14  Alt dette høyrde farisearane på, og pengekjære som dei var, bles dei åt det han sa.
15  Då sa han til dei: De er dei som fær folk til å tru at de er rettferdige; men Gud kjenner hjarta dykkar; for det som er høgt i folkeaugo, er ein styggedom for Gud.
16  Lovi og profetane rådde alt til Johannes kom; frå den tid hev evangeliet um Guds rike vore kunngjort, og kvar og ein bryt seg inn i det med makt.
17  Men det vil lettare henda at himmelen og jordi forgjengst enn at ein einaste prikk i lovi fell burt.
18  Kvar den som skil seg frå kona si og giftar seg med ei onnor kvinna, gjer hor, og den som gifter seg med ei som er skild frå mannen sin, gjer hor.
19  Det var ein gong ein rik mann; han klædde seg i purpur og fint lin og heldt gaman og fest dag etter dag.
20  Og ein fatig mann som heitte Lasarus, låg utmed porten hans, full av verkjesår,
21  og stunda etter å få metta seg med det som fall frå bordet åt rikingen; men jamvel hundane kom og sleikte såri hans.
22  So hende det at den fatige døydde, og englane bar han av stad og la han ved Abrahams barm. Den rike døydde og, og vart gravlagd.
23  Som han no slo upp augo sine i helheimen, der han låg og pintest, ser han Abraham langt burte og Lasarus innmed barmen hans.
24  Då ropa han: Far Abraham, gjer sælebot på meg! Send Lasarus, so han kann duppa fingertuppen sin i vatn og svala tunga mi! For eg lid fælt i den logen.
25  Abraham svara: Kom i hug, min son, at du fekk det gode du ynskte deg, i di levetid, og Lasarus like eins det som vondt var. Men no vert han trøysta her, og du lid vondt.
26  Og attåt alt det er det lagt ein stor avgrunn millom oss og dykk, so dei som vil fara herifrå yver til dykk, dei kann ikkje; ikkje heller kann nokon koma derifrå yver til oss.
27  Då sa den rike: So bed eg deg, far, at du vil senda han til farshuset mitt!
28  Eg hev fem brør, lat han vitna for dei, so ikkje dei og skal koma til denne pinslestaden!
29  Dei hev Moses og profetane, svara Abraham; dei kann høyra på dei.
30  Å nei, far Abraham! sa han; men kjem nokon til dei frå dei daude, so gjer dei bot.
31  Då sa Abraham: Høyrer dei ikkje på Moses og profetane, so trur dei ikkje heller um nokon stend upp frå dei daude.
 
 
# Lukas' evangelium 17
1  Sidan sa han til læresveinane sine: Det er uråd anna enn det lyt koma freistingar, men ve yver den som dei kjem ifrå!
2  Han var betre faren det låg ein kvernstein um halsen hans, og han var kasta i havet, enn at han skulde freista ein av desse små.
3  Tak dykk i vare! Syndar bror din, so tala han til rettes, og angrar han, so tilgjev han!
4  Um han syndar mot deg sju gonger um dagen, og sju gonger kjem attende til deg og segjer: Eg angrar! so skal du tilgjeva han.
5  Apostlane sa til Herren: Gjev oss meir tru!
6  Herren svara: Hadde de tru som eit senapskorn, so kunde de segja til dette morbærtreet: Rykk deg upp og røt deg i havet! og det skulde lyda dykk.
7  Um nokon av dykk hev ein dreng som pløgjer eller gjæter, segjer han då til han når han kjem heim frå marki: Kom straks og set deg til bords?
8  Segjer han ikkje heller: Stell til kveldsmaten åt meg, bind upp klædi dine og gakk meg til handa medan eg et og drikk! sidan kann du eta og drikka?
9  Takkar han vel drengen for di han gjorde det som han var fyresagd? Eg trur ikkje det.
10  Soleis de og; når de hev gjort alt som var sagt dykk, so seg: Me er uturvande tenarar! Me hev ikkje gjort anna enn det som var skyldnaden vår.
11  Medan han var på vegen til Jerusalem og for midt imillom Samaria og Galilea,
12  bar det so til at han gjekk inn i ein liten by, og der kom det imot han ti mann som hadde spillsykja; dei vart standande eit langt stykke undan,
13  og ropa høgt: Jesus, meister, gjer sælebot på oss!
14  Då Jesus vart var dei, sa han til dei: Gakk og té dykk fram for prestane! Og medan dei var på vegen hende det at dei vart reine.
15  Ein av dei kom attende då han såg han var lækt; han lova Gud med høg røyst,
16  og kasta seg å gruve framfor føtene hans og takka han; det var ein samaritan.
17  Då tok Jesus til ords og sa: Vart dei ikkje reine alle ti? Kvar er då dei ni?
18  Var det ingen utan denne framande som kom attende og vilde gjeva Gud æra?
19  So sa han til mannen: Statt upp og gakk heim att! Trui di hev hjelpt deg.
20  Farisearane spurde han ein gong når Guds rike skulde koma. Då svara han dei so: Guds rike kjem ikkje so at ein kann sjå det for augo.
21  Ein kann ikkje heller segja: Sjå her er det! eller: Der er det! For Guds rike, det er inni dykk.
22  Sidan sa han til læresveinane: Det kjem ei tid då de skal stunda etter å sjå ein av dei dagane då Menneskesonen råder, men de skal ikkje få sjå det.
23  Dei kjem til å segja til dykk: Sjå der er han! Sjå her! Gakk ikkje der burt, og fylg ikkje etter dei!
24  For liksom ljonet, når det kjem, skin frå himmelbrun til himmelbrun, soleis skal det vera med Menneskesonen den dagen han kjem.
25  Men fyrst lyt han lida mykje, og denne ætti skal skjota han ifrå seg.
26  Og som det var i Noahs dagar, so skal det og vera den tidi då Menneskesonen kjem:
27  dei åt, dei drakk, dei gifte seg, dei vart burtgifte, alt til den dagen då Noah gjekk inn i arki; då kom storflodi og tynte alle i hop.
28  Eller som det var i Lots dagar: dei åt, dei drakk, dei kjøpte, dei selde, dei planta, dei bygde;
29  men den dagen då Lot tok ut frå Sodoma, regnde det eld og svovel frå himmelen og tynte dei alle.
30  På same vis skal det vera den dagen Menneskesonen syner seg.
31  Er nokon den dagen uppå taket og hev sine ting nedi huset, so må han ikkje stiga ned og henta dei; heller ikkje må den som er utpå marki, ganga heim att.
32  Kom i hug kona åt Lot!
33  Den som freister å berga livet sitt, skal missa det, og den som misser det, skal vinna det att.
34  Eg segjer dykk: Den natti skal det liggja tvo i ei seng; den eine skal hentast, og hin setjast att.
35  Tvo kvinnor skal mala på same kverni; den eine skal hentast, og hi setjast att.
36  Tvo skal vera utpå marki; den eine skal hentast, og hin setjast att.
37  Då tok læresveinane til ords og sa: Kvar, Herre? Han svara: Der liket er, der vil ørnane sankast innåt.
 
 
# Lukas' evangelium 18
1  Då sa han dei ei likning um at dei stødt skulde beda og ikkje trøytna.
2  I ein by, sa han, var det ein gong ein domar, som ikkje ottast Gud og ikkje hadde age for noko menneske.
3  I same byen var det ei enkja; ho kom jamleg til domaren og sa: Hjelp meg, so eg fær rett på motparten min!
4  Lenge vilde han ikkje; men då det leid på, sa han med seg: Endå eg ikkje ottast Gud og ikkje hev age for noko menneske,
5  so vil eg like vel hjelpa denne enkja til retten sin, av di ho plagar meg so; elles kjem ho vel til slutt og legg meg midt i syni!
6  Høyr kva den urettferdige domaren segjer, sa Herren;
7  skulde so ikkje Gud hjelpa sine utvalde til retten deira, dei som ropar til han dag og natt, og drygjer han når det gjeld dei?
8  Eg segjer dykk: Han skal hjelpa dei til retten sin, og det fort. Men når Menneskesonen kjem, skal han då finna trui på jordi?
9  Til nokre som trudde um seg sjølve at dei var rettferdige, og som vanvyrde alle andre, sa han denne likningi:
10  Det var ein gong tvo menn som gjekk upp i templet og vilde beda; den eine var ein farisear og den andre ein tollmann.
11  Farisearen stelte seg upp for seg sjølv og bad soleis: Eg takkar deg, Gud, for di eg ikkje er som anna folk, ein røvar, svikar, horkar, eller og som den tollmannen der!
12  Eg fastar tvo gonger i vika, og gjev tiend av alt eg tek inn.
13  Tollmannen stod langt undan; han vilde ikkje ein gong lyfta augo mot himmelen, men slo seg for bringa og sa: Å Gud, ver meg syndaren nådig!
14  Eg segjer dykk: Han var rettferdiggjord då han gjekk heim til sitt hus, men hin ikkje; for kvar den som set seg sjølv høgt, skal gjerast låg, men den som set seg sjølv lågt skal gjerast høg.
15  Dei bar og småborni sine til han, so han skulde røra ved dei. Då læresveinane såg det, tala dei hardt til dei;
16  men Jesus kalla dei til seg og sa: La småborni koma til meg, og hindra dei ikkje! For Guds rike høyrer slike til.
17  Det segjer eg dykk for sant: Den som ikkje tek imot Guds rike som eit lite barn, skal på ingen måte koma inn i det.
18  Ein rådsherre spurde han: Gode meister, kva skal eg gjera so eg kann vinna eit æveleg liv?
19  Kvi kallar du meg god? sa Jesus. Ingen er god utan ein - Gud!
20  Bodi kjenner du: Du skal ikkje gjera hor! Du skal ikkje drepa! Du skal ikkje stela! Du skal ikkje vitna rangt! Du skal æra far din og mor di!
21  Alt det hev eg halde frå eg var ung, svara han.
22  Då Jesus høyrde det sa han: Eitt vantar deg endå: sel alt det du hev, og byt det ut åt dei fatige, so fær du ein skatt i himmelen! Og kom so og fylg meg!
23  Mannen vart sturen då han høyrde dei ordi; for han var svært rik.
24  Jesus såg det på han og sa: Kor vandt det er for dei som hev gods og gull å koma inn i Guds rike!
25  Det er lettare for ein kamel å ganga gjenom eit nålauga enn for ein rik å koma inn i Guds rike.
26  Kven kann då verta frelst? sa dei som høyrde på det.
27  Han svara: Det som er umogeleg for menneske, er mogeleg for Gud.
28  Enn me som hev skilt oss med alt som er vårt, og fylgt deg! sa Peter.
29  Då sa han til dei: Det segjer eg dykk for sant: Det er ingen som hev skilt seg med hus eller kona eller brør eller foreldre eller born for Gudsriket skuld
30  utan han skal få det att mangdobbelt i denne tidi, og i den verdi som kjem eit æveleg liv.
31  So kalla han dei tolv innåt seg og sa til dei: No fer me upp til Jerusalem, og alt det som profetane hev skrive um Menneskesonen, skal ganga fram.
32  Han gjevast yver til heidningane og spottast og svivyrdast og sputtast på,
33  og dei skal hudfletta han og slå han i hel, og tridje dagen skal han standa upp att.
34  Men dei forstod ikkje noko av dette; det var dult for dei kva som låg i det ordet, og dei skyna ikkje det han sa.
35  Då han no kom burtimot Jeriko, sat ein blind mann attmed vegen og bad seg.
36  Då han høyrde det for so mykje folk fram igjenom, spurde han kva var tids.
37  Dei fortalde han at Jesus frå Nasaret for framum.
38  Då ropa han: Jesus, Davids son, gjer sælebot på meg!
39  Dei som gjekk fyre, truga han og sa han skulde tegja; men han ropa berre endå meir: Davids son, gjer sælebot på meg!
40  Då stana Jesus, og sa at dei skulde leida den blinde hit til han, og då han kom innåt, spurde han:
41  Kva vil du eg skal gjera for deg? - Herre, lat meg få att syni mi! svara han.
42  No fær du att syni! Trui di hev hjelpt deg, sa Jesus.
43  Og straks fekk han att syni si, og fylgde han medan han lova Gud; og alt folket som såg det, gav Gud æra og pris.
 
 
# Lukas' evangelium 19
1  So kom han til Jeriko og for fram igjenom byen.
2  Der var det ein mann som heitte Sakkeus; han var ein høg tollmann og rik.
3  Han hadde slik hug til å sjå Jesus, kven han var, men kunde ikkje koma til for folkemengdi; for han var liten på vokster.
4  So sprang han i fyrevegen og kleiv upp i eit morbærtre, so han kunde få sjå han; for der laut han koma framum.
5  Då Jesus kom dit, såg han upp og sa til han: Sakkeus, skunda deg og kom ned! I dag lyt eg vera hjå deg.
6  Då skunda han seg ned, og tok imot Jesus med gleda.
7  Alle som såg det, murra og sa seg imillom: Han gjeng inn til ein syndig mann og tek herbyrge der!
8  Men Sakkeus steig fram og sa til Herren: Herre, helvti av alt det eg eig, gjev eg dei fatige, og hev eg truga pengar frå nokon, gjev eg det att firdobbelt.
9  Og Jesus sa um han: I dag hev det timst dette huset å få frelsa, etter di han og er Abrahams son;
10  for Menneskesonen er komen for å leita etter det som var fortapt, og frelsa det.
11  Medan dei lydde på det, heldt han ved og fortalde ei likning, av di han var so nær Jerusalem, og dei tenkte at Guds rike skulde koma til synes med det same.
12  Han sa: Det var ein gong ein høgætta mann som for langt burt til eit anna land og vilde få seg kongedøme og so venda heim att.
13  Han kalla til seg ti av tenarane sine, og gav dei ti pund og sa: Driv no handel med dette medan eg er burte!
14  Men landsmennene hans hata han, og skikka sendemenn av stad etter han, som skulde segja: Me vil ikkje at den mannen skal vera kongen vår!
15  Då han no kom att og hadde fenge kongedømet, sa han at dei tenarane han hadde gjeve pengane til skulde ropast inn til han, so han kunde få vita kor mykje dei hadde tent.
16  Då gjekk den fyrste fram og sa: Herre, pundet ditt hev kasta av seg ti pund.
17  Det var rett, du gode tenar! svara Herren; for di du hev vore tru med det som lite var, skal du hava velde yver ti byar.
18  So kom den andre og sa: Pundet ditt, herre, hev gjeve fem pund.
19  Til han sa herren: Du skal råda yver fem byar.
20  So kom ein annan og sa: Herre, sjå her er pundet ditt! Eg hev havt det liggjande i eit knyte;
21  for eg var redd deg, av di du er ein streng mann: du tek inn det du ikkje la ut, og haustar det du ikkje sådde.
22  Då sa herren: Etter dine eigne ord dømer eg deg, du låke tenar! Du visste at eg er ein streng mann, som tek inn det eg ikkje la ut, og haustar det eg ikkje sådde?
23  Kvi sette du då ikkje pengane mine i banken? so hadde eg fenge dei att med rentor når eg kom heim.
24  Tak pundet frå han! sa han til dei som stod innmed, og gjev det til han som hev ti pund!
25  - Herre, han hev då ti pund! sa dei. -
26  Eg segjer dykk at kvar den som hev, skal få, og den som ikkje hev, skal missa endå det som han hev.
27  Men desse uvenene mine som ikkje vilde at eg skulde vera kongen deira, dei skal de føra hit og hogga dei ned for augo mine!
28  Då han hadde sagt det, gjekk han fyre på ferdi upp til Jerusalem.
29  Som han no kom burtimot Betfage og Betania, til det berget dei kallar Oljeberget, sende han tvo av læresveinane i veg og sa:
30  Gakk burt i den grendi som ligg midt imot oss! Når de kjem der, finn de ein fole som stend bunden, og som det aldri hev sete menneske på; den skal de løysa og leida hit.
31  Og dersom nokon spør dykk kvi de løyser han, skal de svara so: Herren treng um han.
32  Dei som var sende, gjekk, og fann det so som han hadde sagt med dei.
33  Då dei so løyste folen, sa dei som åtte han: Kvi løyser de folen?
34  Herren treng um han, svara dei.
35  So leidde dei folen fram til Jesus, og kasta kjolane sine på han og let Jesus setja seg uppå;
36  og medan han for frametter, breidde dei klædi sine under på vegen.
37  Som han no var tett burtmed der det ber ned frå Oljeberget, tok læresveinane, heile flokken, glade som dei var, til å lova Gud med høg røyst for alle dei underi dei hadde set, og kvad:
38  Velsigna vere kongen som kjem i Herrens namn! Fred i himmelen, og æra i det høgste!
39  Nokre farisearar som var med i folkehopen, sa til han: Meister, tala til læresveinane dine!
40  Då svara han: Eg segjer dykk: Dersom desse tegjer, so skal steinane ropa.
41  Då han kom næmare og såg byen, gret han yver han og sa:
42  Hadde du berre visst, um ikkje fyrr enn i dag, kva som tener til di velferd! Men no er det dult for augo dine.
43  For det skal koma ei tid for deg då fiendane kastar upp ein voll um deg og kringset deg og trengjer deg frå alle kantar,
44  og støyter deg ned i grunnen, og borni dine med deg, og ikkje let det liggja att stein på stein i deg, for di du ikkje skyna di gjestings tid.
45  Då han kom inn i templet, tok han til å driva ut dei som handla der,
46  og sa til dei: Det stend skrive: Mitt hus skal vera eit bønehus. Men de hev gjort det til eit røvarbol.
47  Sidan lærde han dagstødt i templet. Øvsteprestane og dei skriftlærde var huga til å få rudt han or vegen, og det same var dei fyrste mennene i folket,
48  men dei kunde ikkje finna ut korleis dei skulde bera seg åt med det; for heile folket hekk ved han og lydde på han.
 
 
# Lukas' evangelium 20
1  Som han no ein dag lærde i templet og forkynte evangeliet, steig øvsteprestane og dei skriftlærde fram saman med styresmennene,
2  og dei tala soleis til han: Seg oss: Kva rett hev du til å gjera dette, eller kven var det som gav deg retten?
3  Eg vil og spyrja dykk um ein ting, svara han: Seg de meg:
4  Var dåpen åt Johannes frå himmelen eller frå menneske?
5  Då la dei yver med kvarandre og sa: Svarar me: Frå himmelen, so segjer han: Kvi trudde de han ikkje?
6  og svarar me: Frå menneske, so kjem heile folket til å steina oss i hel; for dei trur for visst at Johannes var ein profet.
7  So svara dei at dei visste ikkje kvar Johannes-dåpen var ifrå.
8  Då segjer ikkje eg dykk heller kva rett eg hev til å gjera dette, sa Jesus.
9  So tok han til å tala til folket og sa dei ei likning: Det var ein gong ein mann som laga til ein vingard; den leigde han burt til brukarar, og so for han utanlands og vart burte i lang æva.
10  Då tidi kom, sende han ein svein til brukarane, og kravde at dei skulde gjeva han noko av det som var avla i vingarden. Men brukarane slo sveinen og sende han burt att med tome hender.
11  So sende han atter ein annan svein; den slo dei og, og hædde han og sende han burt att med hendene tome.
12  Og endå ein tridje sende han; den for dei like eins med, slo han til blods og kasta han ut.
13  Kva skal eg no gjera? sa han som åtte vingarden. Eg vil senda son min, han som eg elskar so høgt; kann henda dei hev age for han!
14  Men då brukarane fekk sjå han, la dei yver med kvarandre og sa: Dette er ervingen! Lat oss slå han i hel, so me kann få arven!
15  So kasta dei han ut or vingarden og slo han i hel. Kva skal no vingardseigaren gjera med dei?
16  Han skal koma og gjera ende på desse brukarane og lata andre få vingarden. Då dei høyrde det, sa dei: Slikt må aldri henda!
17  Då såg han på dei og sa: Kva tyder då dette ordet i skrifti: Den steinen byggjarane vanda, den var det som vart hyrnestein?
18  Kvar den som fell på den steinen, skal slå seg sund; men den som steinen fell på, skal han smuldra til dust.
19  Dei skriftlærde og øvsteprestane vilde ha lagt hand på han i same stundi; for dei skyna at det var dei han hadde meint med likningi si. Men dei torde ikkje for folket.
20  So gjætte dei på han og sende folk ut som skulde lura på han og låst vera lovlydige, so dei kunde fanga han i ord, og so gjeva han yver til styremakti og i hendene på landshovdingen.
21  Dei sette fram eit spursmål for han og sa: Meister, me veit at du talar og lærer rett og ikkje gjer skil på folk, men lærer oss sanningi um Guds veg -
22  er det rett at me legg skatt til keisaren, eller er det ikkje?
23  Men han gådde listi deira og sa til dei:
24  Syn meg ein pening! Kva bilete og namn er det han hev? - Det er keisarens, svara dei.
25  Vel, sa han til dei, gjev so keisaren det som keisarens er, og Gud det som Guds er!
26  Soleis kunde dei ikkje fanga han i noko ord so folket var vitne på det; dei undra seg berre yver svaret hans, og tagde.
27  So kom det nokre saddusearar - det er dei som neittar at dei daude skal standa upp att - dei og sette fram eit spursmål for han og sa:
28  Meister, Moses hev skrive den lovi åt oss, at når ein gift mann døyr barnlaus, so skal bror hans gifta seg med enkja og halda uppe ætti åt bror sin.
29  No var det ein gong sju brør. Den fyrste tok seg ei kona, men døydde barnlaus.
30  So gifte den andre seg med henne,
31  og so den tridje, og sameleis alle sju; dei døydde og hadde ikkje born etter seg.
32  Til slutt døydde kona og.
33  Kven av dei skal no den kona høyra til i eit anna liv? For alle sju hev havt henne til kona.
34  Jesus svara: Dei som lever her i verdi, dei gifter seg og vert burtgifte;
35  men dei som vert haldne verdige til å vera med i ei onnor verd og standa upp att frå dei daude, dei korkje gifter seg eller vert burtgifte;
36  dei kann heller ikkje døy meir; for dei er liksom englane og er Guds born, av di dei hev stade upp att til eit nytt liv.
37  Men at dei avlidne skal vekkjast upp att, det hev Moses og synt i soga um klungeren, der han kallar Herren Abrahams Gud og Isaks Gud og Jakobs Gud.
38  Og han er ikkje Gud for dei daude, men for dei levande; for alle er levande for han.
39  Då tok nokre skriftlærde til ords og sa: No tala du vel, meister.
40  Og dei torde ikkje oftare spyrja han um noko.
41  So sa han til dei: Korleis kann dei segja at Messias er Davids son?
42  David segjer då sjølv i Salmeboki: Herren sa til min herre: Set deg ved mi høgre hand,
43  til dess eg fær lagt dine fiendar under føtene dine!
44  So kallar no David han herre; korleis kann han då vera son hans?
45  Sidan tala han til læresveinane og sa so heile folket høyrde det:
46  Akta dykk for dei skriftlærde, som likar å ganga ikring i side kjolar, og vil at folk skal helsa dei på torgi, og som trår etter dei fremste sessane i synagogone og dei høgste sæti i gjestebod;
47  dei som et upp huset for enkjor og for ei syn skuld held lange bøner! Dei skal få so mykje strengare dom.
 
 
# Lukas' evangelium 21
1  Då han såg upp, vart han var at dei rike la gåvone sine i templekista;
2  og han vart var ei armodsleg enkja, som la tvo skjervar.
3  Då sa han: Det segjer eg dykk for sant: Denne fatige enkja hev lagt meir enn dei alle.
4  For det som desse gav, det gav dei alle av nøgdi si; men ho gav av si fatige råd - gav alt ho hadde å livberga seg med.
5  Det var nokre som tala um templet, at det var prydt med fagre steinar og vigde gåvor. Då sa han:
6  Dette som de skodar, um det skal de vita at det vil koma ei tid då her ikkje vert liggjande stein på stein som ikkje skal rivast laus.
7  Når skal då dette ganga fyre seg, meister? spurde dei, og kva er teiknet på at den tidi er nær?
8  Då svara han: Sjå dykk fyre, so ingen fær ført dykk på villstig! For mange skal taka mitt namn og segja: Det er eg! og: Det lid innpå tidi. Fylg ikkje etter dei!
9  Og når de høyrer um ufred og upprør, so vert ikkje fælne! For fyrst lyt det henda; men enden kjem ikkje straks.
10  So sa han til dei: Folk skal reisa seg imot folk, og rike mot rike;
11  store jordskjelvar skal koma, og uår og sott kring i landi; og det skal syna seg skræmor og store teikn frå himmelen.
12  Men fyrr alt dette hender, skal dei leggja hand på dykk og forfylgja dykk og draga dykk inn i synagogor og fangehus; og de skal førast fram for kongar og landshovdingar for mitt namn skuld.
13  Det skal venda seg til godt vitnemål for dykk.
14  Legg dykk då på minne at de ikkje fyreåt tarv tenkja på korleis de skal svara for dykk!
15  Eg skal gjeva dykk munn og visdom som ingen av motmennene dykkar skal kunna standa seg for eller segja imot.
16  Jamvel foreldre og brør og skyldfolk og vener skal svika dykk og valda sume av dykk dauden,
17  og alle skal hata dykk for mitt namn skuld.
18  Men ikkje eit hår på hovudet dykkar skal forkomast.
19  Haldt ut, so skal de vinna sjelene dykkar!
20  Når de ser at stridsherar kringset Jerusalem, då skal de vita at det ikkje er lenge fyrr byen vert lagd i øyde.
21  Då lyt dei som er i Juda-land, røma til fjells; dei som er inni byen, lyt flytja ut, og dei som er utpå landet, må ikkje koma inn.
22  For dette er hemnardagane; då skal det ganga fram alt det som stend skrive.
23  Stakkars dei som gjeng med barn eller gjev brjost, i dei dagane! For det skal vera stor naud på jordi, og vreide yver dette folket.
24  Dei skal falla for sverds-eggi og førast hertekne burt til alle heidning-folk, og Jerusalem skal heidningane trøda under fot, til tidi åt heidningane er ute.
25  Det skal syna seg teikn i sol og måne og stjernor, og på jordi skal folki fælast i vonløysa når havet og brotsjøane dyn.
26  Folk skal uvita av redsla og gru for det som kjem yver jordriket; for himmelkraftene skal skakast.
27  Då skal dei sjå Menneskesonen koma i skyi med velde og stor herlegdom.
28  Men når dette tek til å henda, då rett dykk upp og lyft hovudet! for det lid mot utløysingi dykkar.
29  So sa han dei ei likning: Sjå på fiketreet og alle andre tre!
30  So snart de ser dei hev sprotte, då veit de av dykk sjølve at no er sumaren nær.
31  Soleis når de ser dette hender, då veit de at Guds rike er nær.
32  Det segjer eg dykk for visst: Denne ætti skal ikkje forgangast fyrr alt saman hev hendt.
33  Himmel og jord skal forgangast, men mine ord skal aldri forgangast.
34  Men vara dykk at de aldri let hjarta tyngjast av rus og ovdrykk og verdsleg sut, so den dagen kjem uventande på dykk som ei snara!
35  For han skal koma yver alle som bur kring i vidande verdi.
36  Vak kvar tid og stund, og bed, so de kann få styrke til å røma undan alt dette som koma skal, og standa dykk framfor Menneskesonen!
37  Um dagane lærde han i templet; men um nætene gjekk han ut or byen og heldt til på den åsen dei kallar Oljeberget.
38  Og alt folket kom tidleg um morgonen til han i templet og lydde på han.
 
 
# Lukas' evangelium 22
1  No leid det nær innåt usyrdebrødhelgi, som dei kallar påske.
2  Og øvsteprestane og dei skriftlærde grunda på korleis dei skulde bera seg åt for å få rudt han or vegen; for dei var redde for folket.
3  Då for Satan i Judas, han som dei kalla Iskariot, og som var ein av dei tolv;
4  han gjekk av stad og tala med øvsteprestane og hovdingane for tempelvakti um korleis han skulde få gjeve Jesus yver til dei.
5  Dei vart glade, og lova gjeva han pengar.
6  Han vart forlikt med dei, og sidan leita han etter eit lagleg høve til å gjeva han yver til dei utan uppstyr.
7  So kom usyrdebrøds-dagen, den dagen då påskelambet skulde slaktast.
8  Då sende han Peter og Johannes i veg og sa: Gakk av stad og stell til påskemålet åt oss, so me kann halda måltid!
9  Kvar vil du me skal stella det til? spurde dei.
10  Høyr her! svara han; når de kjem inn i byen, møter de ein mann som ber ei krukka med vatn. Han skal de fylgja til han gjeng inn i eit hus,
11  og so skal de segja til huseigaren: Meisteren helsar: Kvar er romet der eg kann halda påskemåltid med læresveinane mine?
12  Og han skal syna dykk ein stor sal med duka bord. Der skal de stella til måltidi.
13  So gjekk dei, og fann det so som han hadde sagt, og dei stelte til påskemålet.
14  Då tidi kom, sette han seg til bords, og apostlane med han.
15  Og han sa til dei: Eg hev lengta so etter å eta dette påskemålet i lag med dykk, fyrr eg skal lida;
16  for eg segjer dykk: Eg kjem aldri til å eta meir fyrr det hev fenge fullnaden sin i Guds rike.
17  So tok han ein kalk i handi, og takka og sa: Tak dette og skift det imillom dykk!
18  For eg segjer dykk: Heretter skal eg aldri drikka av druvesafti fyrr Guds rike er kome.
19  Og han tok brødet, takka og braut det, og gav dei og sa: Dette er lekamen min, som vert gjeven for dykk! Gjer dette til minne um meg!
20  Like eins kalken etter dei hadde ete kveldverden, og sa: Denne kalken er den nye pakt i blodet mitt, det som renn for dykk.
21  Men sjå: Han som svik meg, held handi si framyver bordet med meg!
22  Menneskesonen gjeng fulla burt; for so er det laga. Men ve yver den mannen som veld at han vert gjeven i fiendehand!
23  Då tok dei til å dryfta seg imillom kven det då kunde vera som skulde gjera dette.
24  Det vart og ein ordstrid millom dei um kven av dei som skulde gjelda for den største.
25  Då sa han til dei: Kongane råder yver folki sine, og dei som hev velde yver dei, vert kalla velgjerdsmenn.
26  So er det ikkje med dykk; den største ibland dykk skal vera som den yngste, og styraren som tenaren.
27  For kven er størst, den som sit til bords, eller den som ber på bordet? Er det ikkje den som sit til bords? Men eg er berre som ein bordsvein ibland dykk.
28  De er dei som heldt ut hjå meg i røyningane mine,
29  og eg lovar dykk kongedøme, liksom far min hev lova meg det;
30  de skal eta og drikka ved bordet mitt i mitt rike, og sitja i kvar sitt høgsæte og styra dei tolv Israels-ættene.
31  Simon, Simon, høyr: Satan kravde å få dykk i si vald, so han kunde sælda dykk liksom korn.
32  Men eg hev bede for deg at trui di ikkje må trjota, og når du ein gong vender um, so styrk brørne dine!
33  Herre, sa Peter, med deg er eg reidug til å ganga både i fangehuset og i dauden.
34  Herren svara: Eg segjer deg, Peter: Hanen gjel ikkje i natt fyrr du tri gonger hev neitta at du kjenner meg.
35  So sa han til dei: Då eg sende dykk i veg forutan pung og skreppa og skor, vanta de då nokon ting? - Ingen ting, svara dei.
36  Men no lyt den som hev pung, taka han med, sa han, og like eins den som hev skreppa, og den som ikkje hev noko sverd, lyt selja kjolen sin og kjøpa seg eit.
37  For eg segjer dykk at på meg lyt det sannast det ordet som stend skrive: Og han vart rekna millom brotsmenn. For med meg lid det mot enden.
38  Då sa dei: Herre, sjå her er tvo sverd. - Det er nok, svara han.
39  So gjekk han ut og tok vegen til Oljeberget, som han var van ved; og læresveinane fylgde og med.
40  Då han var komen dit, sa han til dei: Bed at de ikkje må koma i freisting!
41  Han drog seg ifrå dei so langt som eit steinkast, og la seg på kne og bad:
42  Fader, um du vilde taka denne skåli ifrå meg! Men lat det ikkje vera som eg vil, berre som du vil!
43  Ein engel frå himmelen synte seg for han og styrkte han.
44  Og i si såre hjartekvida bad han endå heitare, og sveiten hans vart som blodsdråpar, som fall ned på jordi.
45  So reiste han seg frå bøni. Då han kom til læresveinane, såg han at dei hadde sovna av sorg.
46  Då sa han til dei: Kvi søv de? Statt upp og bed at de ikkje må koma i freisting!
47  Fyrr han hadde tala ut, fekk han sjå ein flokk som kom; han som heitte Judas - ein av dei tolv - gjekk fyre dei og kom burtåt Jesus, vilde kyssa han.
48  Då sa Jesus til han: Judas, svik du Menneskesonen med ein kyss?
49  Då dei som var ikring han, såg korleis det bar i veg, sa dei: Herre, skal me slå til med sverdet?
50  Og ein av dei hogg til tenaren åt øvstepresten og sneidde av han det høgre øyra.
51  Då tok Jesus til ords og sa: Lat dei berre gjera dette og! Og han tok burtpå øyra hans og lækte han.
52  So sa han til dei som var komne og skulde taka han, øvsteprestane og hovdingane for tempelvakti og styresmennene: De kjem med sverd og stavar som eg skulde vera ein røvar!
53  Den tidi eg var saman med dykk i templet dag etter dag, då baud de ikkje til å gripa meg. Men no er det dykkar time, no er det myrkret som råder.
54  So tok dei han og førde han burt og inn i garden åt øvstepresten; og Peter fylgde eit langt stykke etter.
55  Dei hadde gjort upp ein eld midt i gardsromet og sett seg ikring, og Peter sette seg midt ibland dei.
56  Medan han sat der i ljoset, vart ei tenestgjenta var han; ho stirde på han og sa: Denne var og med han!
57  Men han neitta og sa: Eg kjenner han ikkje, kvinna!
58  Eit lite bel etter vart ein annan var han og sa: Du er og ein av dei! - Nei, mann, det er eg ikkje! svara Peter.
59  Då um lag ein time var liden, var det ein til som sanna det og sa: Jau visst var denne og med han; han er då ein galilear.
60  Eg skynar ikkje kva du meiner, mann! sa Peter. Og straks, fyrr han hadde tala ut, gol hanen.
61  Då vende Herren seg og såg på Peter; og Peter kom i hug det ordet Herren hadde sagt til han: Fyrr hanen gjel i natt, hev du avneitta meg tri gonger.
62  Og han gjekk ut og gret sårt.
63  Dei mennene som heldt Jesus, spotta han og slo han.
64  Dei kasta eit klæde yver han og spurde: Kven var det som slo deg? Seg oss det, du som er ein profet!
65  Og mange andre hædingsord tala dei til han.
66  Då det vart dag, kom styresmennene åt folket i hop, og øvsteprestane og dei skriftlærde; dei førde han fram i rådsmøtet sitt
67  og sa: Er du Messias, so seg oss det! - Um eg segjer det åt dykk, trur de det ikkje, svara han,
68  og um eg spør, svarar de ikkje.
69  Men heretter skal Menneskesonen sitja ved høgre handi åt Guds allmakt.
70  Då spurde dei alle: Er du då Guds Son? Han svara: De segjer det; eg er det.
71  Kva skal me med fleire vitnemål? sa dei då; no høyrde me det av hans eigen munn!
 
 
# Lukas' evangelium 23
1  Då reiste dei seg, heile hopen, og førde han fram for Pilatus
2  og tok til å klaga på han. Me hev kome etter at denne mannen forvillar folket vårt, sa dei; han forbyd dei å gjeva keisaren skatt, og segjer at han er Messias, ein konge.
3  Då tok Pilatus til ords og spurde han: Er du kongen yver jødane? - Det er som du segjer, svara han.
4  Pilatus sa til øvsteprestane og folket: Eg finn ingi skuld hjå denne mannen.
5  Då tok dei sterkare i og sa: Han øser upp folket med læra si i heile Jøde-land; han tok til med det i Galilea, og no hev han kome alt hit.
6  Då Pilatus høyrde det, spurde han um mannen var frå Galilea,
7  og so snart han vart vis med at han lydde under Herodes' velde, sende han Jesus til han; for Herodes var og i Jerusalem i dei dagane.
8  Herodes vart svært glad då han såg Jesus; han hadde lenge ynskt at han måtte få sjå han; for han hadde høyrt mykje um han og gjorde seg von um å få sjå eit teikn av han.
9  Han spurde han um mangt og mykje, men Jesus svara ikkje eit ord.
10  Øvsteprestane og dei skriftlærde stod der og klaga på han so sterkt dei kunde.
11  Og Herodes med hermennene sine svivyrde og hædde han, kasta ei brikjeleg kåpa um han og sende han so attende til Pilatus.
12  Den dagen vart Herodes og Pilatus vener; fyrr hadde det vore fiendskap millom dei.
13  So kalla Pilatus i hop øvsteprestane og rådsherrane og folket
14  og dei sa til dei: De hev ført denne mannen fram for meg og skulda han for at han leider folket på avveg. No hev eg lydt han ut so de hev høyrt på det, men eg hev ikkje funne han saka i noko av det de klagar han for.
15  Og det hev ikkje Herodes heller; for eg sende dykk til han. So kann de sjå at han hev ikkje gjort noko som han skulde lata livet for.
16  Difor vil eg refsa han og so gjeva han fri.
17  Men han laut gjeva dei ein fange fri i høgtidi.
18  Då ropa dei alle som ein; Burt med han! Gjev oss Barabbas fri!
19  - so heitte ein som var sett i fengsel for eitt upprør som hadde brote ut i byen, og for manndråp -.
20  På nytt tala Pilatus til dei; for han vilde gjerne gjeva Jesus fri.
21  Men dei ropa imot: Krossfest han, krossfest han!
22  So tala han til dei tridje gongen og sa: Kva vondt hev han då gjort, denne mannen? Eg hev ikkje funne han saka i noko som han kann dømast frå livet for. Difor vil eg refsa han og so gjeva han fri.
23  Men dei braut på og kravde med høge rop at han skulde krossfestast, og ropi deira fekk yvertaket.
24  Då dømde Pilatus so at det skulde vera som dei kravde.
25  Han løyste den som sat fengsla for upprør og manndråp, den som dei bad um, men gav Jesus yver til dei, so dei kunde gjera med han som dei vilde.
26  Då dei førde han burt, tok dei fat på ein mann som kom frå marki; han heitte Simon og var frå Kyrene; han la dei krossen på, so han skulde bera han etter Jesus.
27  Ein stor folkehop fylgde han; bland dei var det mange kvinnor, som øya og gret for hans skuld.
28  Jesus snudde seg til dei og sa: Jerusalems døtter, gråt ikkje yver meg! Gråt heller yver dykk sjølve og borni dykkar!
29  For det kjem dagar då dei skal segja: Sæle dei barnlause! Sælt det livet som aldri hev født, og det brjostet som aldri gav suga!
30  Då kjem dei til å segja til fjelli: Fall yver oss! og til haugane: Gøym oss!
31  For fer dei so med det grøne treet, korleis skal det då ganga med det turre?
32  Tvo andre, tvo illgjerningsmenn, vart og førde av stad saman med han og skulde lata livet.
33  Då dei kom til den staden som dei kallar Skallen, krossfeste dei han der, og like eins illgjerningsmennene, den eine på høgre og den andre på vinstre sida.
34  Men Jesus sa: Fader, forlat dei, for dei veit ikkje kva dei gjer! So skifte dei klædi hans millom seg og kasta lut um dei.
35  Folket stod og såg på; og rådsherrane spotta og sa: Han hev hjelpt andre, no kann han hjelpa seg sjølv, dersom han er Guds Messias, den utvalde!
36  Hermennene gjorde narr av han; dei gjekk fram og rette han eddik og sa:
37  Er du kongen yver jødane, so hjelp deg sjølv!
38  Og uppyver han vart det ei innskrift: Dette er kongen yver jødane.
39  Ein av illgjerningsmennene som hekk der, hædde han og sa: Er ikkje du Messias? - hjelp deg sjølv og oss!
40  Då tok den andre til ords og skjemde på han og sa: Hev du ikkje ein gong otte for Gud, du som er under same domen?
41  Og det er me med rette; for me fær berre lika for det me hev gjort. Men han hev ikkje gjort noko gale.
42  Jesus, sa han, kom meg i hug når du kjem i ditt rike!
43  Det segjer eg deg for visst, svara Jesus: I dag skal du vera med meg i Paradis.
44  Det var no kring den sette timen; då vart det myrkt yver heile landet alt til den niande timen,
45  og soli svartna. Forhenget i templet rivna midt i tvo.
46  Og Jesus ropa med høg røyst: Fader, i dine hender gjev eg mi ånd! Då han hadde sagt det, andast han.
47  Då hovudsmannen såg det som hende, lova han Gud og sa: Den mannen var sanneleg skuldlaus!
48  Og heile folkemengdi som hadde samla seg for å sjå på dette, øya seg og gjekk burt att då dei såg kva som hende.
49  Men alle venene hans og dei kvinnone som hadde fylgt han frå Galilea, stod langt undan og såg på.
50  Det var ein mann som heitte Josef, ein god og rettvis mann; han høyrde til det høge rådet,
51  men hadde ikkje vore med på rådi og gjerningane deira; han åtte heime i Arimatea, ein by i Jøde-land, og var ein av dei som venta på Guds rike -
52  den mannen gjekk til Pilatus og bad um lekamen åt Jesus,
53  tok han ned, sveipte han i fint lin og la han i ei grav som var hoggi i berget, og som det endå ikkje var lagd nokon i.
54  Det var då fyrebuingsdagen, og sabbaten var i kjømdi.
55  Nokre av kvinnone som hadde vore med han frå Galilea, fylgde etter; dei skoda gravi og såg korleis lekamen hans vart lagd.
56  So gjekk dei heim att og laga til angande kryddor og salvar. Sabbaten yver heldt dei seg i ro etter lovi.
 
 
# Lukas' evangelium 24
1  Men den fyrste dagen i vika, tidleg i otta, kom dei til gravi, og hadde med seg kryddone som dei hadde laga til.
2  Då fekk dei sjå at steinen var velt ifrå gravi;
3  dei gjekk inn, men fann ikkje lekamen åt Herren Jesus.
4  Dei visste ikkje kva dei skulde tenkja um dette; då stod det med ein gong tvo menn i skinande klæde innmed dei,
5  og medan dei fulle av otte stirde nedfyre seg, sa mennene til dei: Kvi leitar de etter den levande millom dei daude?
6  Han er ikkje her; han hev stade upp att. Kom i hug kva han sa til dykk medan han endå var i Galilea,
7  at Menneskesonen skulde gjevast i hendene på syndige menneske og krossfestast og standa upp att tridje dagen!
8  Då kom dei i hug ordi hans,
9  og dei gjekk burt att frå gravi, og fortalde alt dette til dei elleve og alle dei andre.
10  Det var Maria Magdalena og Johanna og Maria, mor åt Jakob og dei hine kvinnone i fylgjet deira - dei sa dette med apostlane;
11  men dei tenkte det var noko vas dei for med, og trudde dei ikkje.
12  Peter sprang like vel av stad til gravi, og då han lutte seg ned, såg han ikkje anna enn likklædi; so gjekk han burt att, og undrast med seg yver det som var hendt.
13  Same dagen gjekk tvo av dei utetter til ein liten by som heiter Emmaus og ligg seksti stadier frå Jerusalem,
14  og på vegen tal dei med einannan um alt det som nyst hadde hendt.
15  Medan dei no gjekk og tala og dryfte det med kvarandre, kom Jesus sjølv innåt og slo fylgje med dei;
16  men augo deira var fjetra, so dei kjende han ikkje.
17  Kva er det for ting de røder so um medan de gjeng etter vegen? spurde han. Då stana dei og såg sorgfulle ut.
18  Og den eine av dei - han heitte Kleopas - tok til ords og sa til han: Du må visst vera den einaste som held til i Jerusalem og ikkje veit kva som hev hendt der desse dagane!
19  Kva for noko? spurde han. Det med Jesus frå Nasaret, svara dei, han som var ein profet, mektig i gjerning og ord for Gud og alt folket,
20  korleis øvsteprestane og rådsherrane våre fekk dømt han frå livet og krossfeste han.
21  Og me vona at han var den som skulde løysa ut Israel. Og med alt det so er det no på tridje dagen sidan dette gjekk fyre seg.
22  Men so hev og nokre kvinnor i flokken vår sett oss i uro og undring; dei var i otta ved gravi,
23  og fann ikkje lekamen hans, men kom og fortalde at dei hadde set eit syn av englar, og at englane hadde sagt at han lever.
24  Nokre av dei som var med oss, gjekk då ut til gravi og fann det heiltupp so som kvinnone hadde sagt, men honom såg dei ikkje.
25  Å for uvituge de er, svara han, og for seinhuga til å tru alt det som profetane hev tale!
26  Laut ikkje Messias lida dette fyrr han kunde ganga inn til sin herlegdom?
27  So tok han til frå Moses og alle profetane, og i alle skriftene la han ut for dei det som er sagt um han der.
28  Då dei var tett innmed den byen dei skulde til, lest han vilja ganga lenger.
29  Men dei nøydde han og sa: Ver hjå oss! Det lid til kvelds, og dagen hallar. So gjekk han inn og var hjå dei.
30  Som han no sat til bords med dei, tok han brødet og velsigna det, og braut det og gav dei.
31  Då vart augo deira upplatne, so dei kjende han att; men i det same kvarv han burt for augo deira.
32  Då sa dei til einannan: Brann ikkje hjarta i oss då han tala med oss på vegen, då han la ut skriftene åt oss?
33  Og dei tok ut i same stund og gjekk attende til Jerusalem. Dei fann dei elleve og felagane deira samla, og DEI sa:
34  Herren hev sanneleg stade upp att, og hev synt seg for Simon.
35  Og sjølve fortalde dei um det som hadde hendt på vegen, og korleis dei hadde kjent han då han braut brødet.
36  Best dei tala um dette, stod han sjølv midt ibland dei og sa: Fred vere med dykk!
37  Dei kvakk og vart redde, og trudde det var ei ånd dei såg.
38  Då sa han til dei: Kvi er de so forstøkte, og kvifor vaknar det tvil i hjarta dykkar?
39  Sjå hendene og føtene mine, og sjå at det er eg sjølv! Kjenn på meg og sjå! Ei ånd hev då ikkje kjøt og bein, som de ser eg hev.
40  Då han hadde sagt det, synte han dei hendene og føtene sine.
41  Då dei endå ikkje kunde tru for gleda, men berre undra seg, sa han: Hev de noko etande her?
42  Dei gav han eit stykke steikt fisk og noko av ei honningkaka,
43  og han tok det og åt det for augo deira.
44  So sa han til dei: Dette var det eg tala til dykk um medan eg endå var i lag med dykk, at alt som er skrive um meg i Moselovi og profetane og salmane, laut sannast.
45  So let han upp for tankane deira, so dei kunde skyna skriftene.
46  So stend skrive, sa han, at Messias skal lida og standa upp frå dei daude tridje dagen,
47  og i hans namn skal umvending og syndeforlating ropast ut for alle folkeslag; frå Jerusalem skal det ganga ut.
48  De skal sjølve vitna um dette.
49  Og no vil eg senda yver dykk det som far min hev lova; men de skal halda dykk rolege i byen til de vert budde med kraft frå det høge.
50  Sidan tok han dei med seg ut or byen, til burt imot Betania, og han lyfte upp hendene og velsigna dei.
51  Og medan han lyste velsigningi, skildest han frå dei og for upp til himmelen.
52  Og dei kasta seg på kne og tilbad han. So gjekk dei attende til Jerusalem i stor gleda,
53  og sidan var dei allstødt i templet og lova og prisa Gud.
 
 
# Johannes' evangelium 1
1  I upphavet var Ordet, og Ordet var hjå Gud, og Ordet var Gud.
2  Han var i upphavet hjå Gud.
3  All ting vart til ved han, og utan han vart ikkje ein einaste ting til av det som hev vorte til.
4  I han var liv, og livet var ljoset åt menneski.
5  Og ljoset skin i myrkret, og myrkret tok ikkje imot det.
6  Det stod fram ein mann, send ifrå Gud; Johannes var namnet hans.
7  Den mannen kom til vitnemål, at han skulde vitna um ljoset, so alle kunde tru ved han.
8  Det var ikkje han som var ljoset, men han skulde vitna um ljoset.
9  Det sanne ljoset, som lyser upp kvart menneske, var den gongen på veg til verdi.
10  Han var i verdi, og verdi hev vorte til ved han, og verdi kjende honom ikkje.
11  Han kom til sitt eige, og hans eigne tok ikkje imot han.
12  Men alle som tok imot han, dei gav han rett til å verta Guds born, dei som trur på namnet hans,
13  som ikkje er fødde av blod, og ikkje av kjøts vilje, og ikkje av manns vilje, men av Gud.
14  Og Ordet vart kjøt og feste bu hjå oss, og me skoda herlegdomen hans - ein sovoren herlegdom som ein einboren Son hev frå Far sin - full av nåde og sanning.
15  Johannes vitnar um han og ropar ut: Han var det eg sa soleis um: Den som kjem etter meg, hev vorte fyre meg; for han var til fyrr enn eg.
16  Ja, av hans fullnad hev me alle fenge, og det nåde på nåde;
17  for lovi vart gjevi gjenom Moses, nåden og sanningi kom ved Jesus Kristus.
18  Aldri hev nokon set Gud; den einborne Sonen, som er i fanget åt Faderen, han hev gjort han kjend.
19  So var vitnemålet Johannes gav då jødane sende prestar og levitar frå Jerusalem, som skulde spyrja han: Kven er du?
20  Då sa han beint ut, og dulde ikkje for det; han sa beint ut: Eg er ikkje Messias.
21  Kva er du då? spurde dei. Er du Elias? - Nei, det er eg ikkje, sa han. Er du profeten? - Nei, svara han.
22  Kven er du? sa dei då - so me hev eit svar å gjeva dei som hev sendt oss! Kva segjer du um deg sjølv?
23  Han sa: Eg er røysti som ropar i heidi: Jamna vegen åt Herren! som profeten Esaias segjer.
24  Dei som var sende, høyrde til farisearflokken.
25  So spurde dei han: Kvi døyper du då, når du ikkje er Messias, og ikkje Elias, og ikkje profeten?
26  Eg døyper med vatn, svara Johannes; midt ibland dykk stend ein som de ikkje kjenner:
27  han som kjem etter meg, og som eg ikkje er verdig til å løysa skobandet åt.
28  Dette gjekk fyre seg i Betania på hi sida åt Jordan, der Johannes var og døypte.
29  Dagen etter ser han Jesus koma burt imot seg og segjer: Sjå der er Guds lamb, som tek burt verdsens synd!
30  Det er han eg sa det um: Etter meg kjem ein mann som hev vorte fyre meg; for han var til fyrr enn eg.
31  Eg kjende han ikkje, men for di han skulde openberrast åt Israel, difor er det eg er komen og døyper med vatn.
32  Og Johannes vitna: Eg hev set Anden dala ned som ei duva frå himmelen, og han stana yver han.
33  Eg kjende han ikkje; men han som sende meg til å døypa med vatn, han sa til meg: Den du ser Anden dalar ned imot og stanar yver, han er den som døyper med den Heilage Ande.
34  Og eg hev set det, og hev vitna at han er Guds Son.
35  Andre dagen stod Johannes der atter med tvo av læresveinane sine.
36  Då ser han Jesus, som kom gangande, og segjer: Sjå der er Guds lamb!
37  Dei tvo læresveinane høyrde kva han sa, og fylgde etter Jesus.
38  Då snudde Jesus seg, og då han såg dei fylgde etter han, sa han til dei:
39  Kva vil de? - Kvar bur du, rabbi? spurde dei - rabbi tyder meister -.
40  Kom, so skal de sjå! svara han. So gjekk dei med han og såg kvar han budde, og dei vart verande hjå han den dagen. Det var ikring tiande timen.
41  Andreas, bror åt Simon Peter, var ein av dei tvo som hadde høyrt ordi hans Johannes og fylgt etter Jesus.
42  Han finn fyrst bror sin, Simon, og segjer til han: Me hev funne Messias! - Messias er det same som Kristus -.
43  Han tok han med seg til Jesus. Jesus såg på han og sa: Du er Simon Johannesson; du skal heita Kefas! - Kefas er det same som Peter -.
44  Dagen etter vilde Jesus taka ut og fara til Galilea. Han møter Filip, og segjer til han: Fylg meg!
45  Filip var frå Betsaida, same byen som Andreas og Peter var ifrå.
46  Filip møter Natanael, og segjer til han: Me hev funne den som Moses hev skrive um i lovi, og som profetane hev skrive um; det er Jesus Josefsson frå Nasaret.
47  Kann det koma noko godt frå Nasaret? sa Natanael. Kom og sjå! svara Filip.
48  Jesus såg Natanael koma burt imot seg, og sa um han: Sjå, der er ein ekte israelit, ein som det ikkje finst svik i!
49  Natanael segjer til han: Kvar kjenner du meg ifrå? - Eg såg deg då du var under fiketreet, fyrr Filip ropa på deg, svara Jesus.
50  Då tok Natanael til ords og sa til han: Rabbi, du er Guds Son, du er Israels konge!
51  Trur du for di eg sa deg at eg hadde set deg innunder fiketreet? svara Jesus. Du skal få sjå større ting enn det.
52  Det segjer eg dykk for visst og sant, sa han til han: De skal sjå himmelen open og Guds englar stiga upp og stiga ned yver Menneskesonen.
 
 
# Johannes' evangelium 2
1  Tridje dagen stod det eit brudlaup i Kana i Galilea. Mor åt Jesus var der,
2  og Jesus og læresveinane hans vart og bedne til brudlaupet.
3  Då vinen traut, segjer mor åt Jesus til han: Dei hev ikkje vin.
4  Kva vil du meg, kvinna? svara Jesus; mi tid er ikkje endå komi.
5  Gjer alt han segjer til dykk! sa mor hans til bordsveinane.
6  Etter di no jødane hev for vis å två seg fyre måli, stod det der seks vass-kjer av stein; kvart av dei tok tvo eller tri anker.
7  Fyll kjeri med vatn! segjer Jesus til bordsveinane. Då fyllte dei kjeri heilt uppåt breiddi.
8  So sa han til dei: Aus no upp og ber det til kjøkemeisteren! Dei so gjorde;
9  men då kjøkemeisteren hadde smaka på vatnet, som var vorte til vin, og ikkje visste kvar den vinen kom ifrå - men bordsveinane visste det, dei som hadde aust upp vatnet - so ropa han på brudgomen og sa til han:
10  Kvar mann set fyrst fram den gode vinen, og når folk hev vorte drukne, den ringare; du hev gøymt den gode vinen til no!
11  Dette fyrste teiknet sitt gjorde Jesus i Kana i Galilea og let sin herlegdom skina fram; og læresveinane hans trudde på han.
12  Sidan for han ned til Kapernaum med mor si og brørne og læresveinane sine, og der vart dei verande nokre få dagar.
13  Det leid til påskehelgi åt jødane, og Jesus for upp til Jerusalem.
14  I templet fann han folk som selde uksar og sauer og duvor, og andre som sat og veksla pengar.
15  Då gjorde han seg ei svepa av reip og dreiv dei alle ut or templet, og sauene og uksane med; småpengane åt vekslarane kasta han utyver, og velte bordi deira,
16  og til duvekræmarane sa han: Burt med dette! Gjer ikkje huset åt Far min til ei krambu!
17  Og læresveinane kom i hug at det stend skrive: Brennhug for ditt hus kjem til å eta meg upp.
18  Då tok jødane til ords og sa til han: Kva teikn syner du oss, sidan du gjer dette?
19  Jesus svara: Riv dette templet ned, og eg skal reisa det upp att på tri dagar!
20  Då sa dei: I seks og fyrti år hev det vore bygt på dette templet, og du vil reisa det upp att på tri dagar!
21  Men det var lekams-templet sitt han tala um.
22  Då han no hadde stade upp frå dei daude, kom læresveinane hans i hug at han hadde sagt dette, og dei trudde Skrifti og det ordet Jesus hadde sagt.
23  Medan han var i Jerusalem i påskehelgi, på høgtidi, trudde mange på namnet hans då dei såg dei teikni han gjorde.
24  Men sjølv trudde Jesus seg ikkje til dei, av di han kjende alle,
25  og ikkje trong at nokon skulde vitna um noko menneske; for han visste sjølv kva som budde i menneskja.
 
 
# Johannes' evangelium 3
1  Det var ein mann av farisearflokken som heitte Nikodemus, ein av rådsherrane åt jødane.
2  Han kom ein gong til Jesus um natti og sa: Rabbi, me veit at du er ein lærar som er komen frå Gud; for ingen kann gjera desse teikni som du gjer, utan Gud er med han.
3  Jesus svara: Det segjer eg deg for sant og visst: Ingen kann sjå Guds rike utan han vert fødd på nytt.
4  Nikodemus segjer til han: Korleis kann ein som er gamal, verta fødd? han kann då vel ikkje koma inn i livet åt mor si andre gongen, og fødast til verdi!
5  Jesus svara: Det segjer eg deg for sant og visst: Utan ein vert fødd av vatn og Ande, kann han ikkje koma inn i Guds rike.
6  Det som er født av kjøtet, er kjøt, og det som er født av Anden, er ånd.
7  Undrast ikkje på at eg sa til deg: De lyt fødast på nytt!
8  Vinden blæs kvar han vil, du høyrer han susar, men du veit ikkje kvar han kjem ifrå, eller kvar han fer av. So er det med kvar som er fødd av Anden.
9  Korleis kann det ganga til? spurde Nikodemus.
10  Du er Israels lærar, og veit ikkje det! svara Jesus.
11  Det segjer eg deg for visst og sant: Me talar um det me veit, og vitnar um det me hev set; men de tek ikkje imot vitnemålet vårt.
12  Når eg hev tala til dykk um det som høyrer jordi til, og de ikkje trur, korleis skal de då tru når eg talar til dykk um det som høyrer himmelen til?
13  Og ingen hev stige upp til himmelen utan han som steig ned frå himmelen, Menneskesonen, som er i himmelen.
14  Og liksom Moses lyfte upp ormen i øydemarki, soleis lyt Menneskesonen lyftast upp,
15  so kvar den som trur på han, skal hava æveleg liv.
16  For so elska Gud verdi at han gav Son sin, den einborne, so kvar den som trur på han, ikkje skal verta fortapt, men hava æveleg liv.
17  For Gud sende ikkje Son sin til verdi so han skulde døma verdi, men so verdi skulde verta frelst ved han.
18  Den som trur på han, vert ikkje dømd; den som ikkje trur, er alt dømd, for di han ikkje hev trutt på namnet åt Guds einborne Son.
19  Og dette er domen: Ljoset hev kome til verdi, og menneski lika myrkret betre enn ljoset; for gjerningane deira var vonde.
20  For kvar den som driv på med det som låkt er, hatar ljoset og kjem ikkje til ljoset; for han vil ikkje at gjerningane hans skal koma upp i dagen, slike dei er.
21  Men den som gjer etter sanningi, kjem til ljoset, so gjerningane hans kann verta synberre; for dei er gjorde i Gud.
22  Sidan kom Jesus og læresveinane hans til Juda-bygdene, og der var han ei tid med dei og døypte.
23  Johannes døypte og då; det var i Ænon, tett med Salim, han døypte; for det var mykje vatn der; og folk kom dit og let seg døypa.
24  Den tid var Johannes endå ikkje sett i fengsel.
25  So vart det eit ordskifte millom læresveinane åt Johannes og ein jøde um reinsingi.
26  Og dei kom til Johannes og sa: Rabbi, han som var i hop med deg på hi sida åt Jordan, han som du hev vitna for, han døyper, og alle kjem til han!
27  Johannes svara: Eit menneske kann ikkje få noko utan at det er gjeve han frå himmelen.
28  De er sjølve vitni mine at eg sa: Eg er ikkje Messias, men: Eg er send fyre han.
29  Det er brudgomen som hev bruri; men belesveinen, som stend innmed og lyder på brudgomen, gleder seg hjarteleg når han høyrer målet hans. Slik gleda hev eg no fenge, og det i fullt mål.
30  Han lyt veksa, eg lyt minka.
31  Den som kjem ovantil, er yver alle; den som er frå jordi, er av jordi, og det han talar, er av jordi. Den som kjem frå himmelen, er yver alle;
32  det han hev set og høyrt, det vitnar han um, men ingen tek imot vitnemålet hans.
33  Den som hev teke imot hans vitnemål, hev stadfest at Gud er sannordig.
34  For den som Gud sende, talar Guds ord; for Gud gjev han Anden umælt.
35  Faderen elskar Sonen, og hev gjeve alt i hans hender.
36  Den som trur på Sonen, hev æveleg liv; men den som ikkje vil tru på Sonen, fær ikkje sjå livet, men Guds vreide vert verande yver han.
 
 
# Johannes' evangelium 4
1  Då no Herren fekk vita at farisearane hadde høyrt at Jesus vann fleire læresveinar og døypte fleire enn Johannes
2  - endå det var ikkje Jesus sjølv som døypte, men læresveinane hans -
3  so tok han ut frå Judea og for til Galilea att.
4  Han laut fara gjenom Samaria,
5  og kom då til ein by i Samaria, som heiter Sykar og ligg tett ved den marki som Jakob gav Josef, son sin.
6  Der var Jakobs-brunnen. Jesus var trøytt av ferdi, og sette seg beint ned der innmed brunnen; det var ikring den sette timen.
7  Då kjem det ei kvinna frå Samaria og vil draga upp vatn. Jesus segjer til henne: Lat meg få drikka!
8  For læresveinane hans hadde gjenge inn til byen og skulde kjøpa mat.
9  Korleis hev det seg, segjer den samaritanske kvinna, at du som er jøde, bed meg, ei samaritansk kvinna, um drikka? - for jødane hev ikkje nokoslag samlag med samaritanane.
10  Jesus svara: Dersom du kjende Guds gåva, og visste kven han er, han som bed deg um drikka, so bad du han, og han gav deg levande vatn.
11  Herre, segjer kvinna, du hev ingen ting å draga upp med, og brunnen er djup! Kvar hev du då det levande vatnet frå?
12  Er du då større enn Jakob, ættefaren vår, som hev gjeve oss brunnen? han hev sjølv drukke av han, og sønene og feet hans med.
13  Jesus svara: Kvar den som drikk av dette vatnet vert tyrst att,
14  men den som drikk av det vatnet eg vil gjeva han, vert aldri tyrst meir; for det vatnet eg gjev han, vert i han til ei kjelda med vatn som vell upp til æveleg liv.
15  Herre, sa kvinna, gjev meg det vatnet, so eg ikkje vert tyrst meir og ikkje treng koma alt hit og draga upp vatn!
16  Han segjer til henne: Gakk og henta mannen din, og kom so hit att!
17  Eg hev ingen mann, svara kvinna. Det er rett som du segjer, at du ikkje hev nokon mann, sa Jesus;
18  for du hev havt fem menn, og den du hev no, er ikkje din mann. No sa du sant.
19  Herre, eg ser at du er ein profet! sa kvinna.
20  Federne våre tilbad Gud på dette fjellet, og de segjer at det er i Jerusalem ein skal tilbeda han.
21  Jesus segjer til henne: Tru meg, kvinna! det kjem ei tid då de ikkje skal tilbeda Faderen på dette fjellet og ikkje i Jerusalem heller.
22  De tilbed det de ikkje kjenner, me tilbed det me kjenner; for frelsa kjem frå jødane.
23  Men det kjem ei tid, og ho hev alt kome, då dei rette tilbedarane skal tilbeda Faderen i ånd og sanning; for slike tilbedarar er det Faderen vil hava.
24  Gud er ånd, og dei som tilbed han, lyt tilbeda i ånd og sanning.
25  Kvinna segjer til han: Eg veit at Messias kjem - Messias er det same som Kristus -; når han kjem, skal han læra oss alt.
26  Jesus segjer til henne: Det er eg - eg som talar med deg!
27  I det same kom læresveinane hans. Dei undra seg yver at han tala med ei kvinna; like vel var det ingen som sa: Kva vil du henne? eller: Kvi talar du med henne?
28  So let kvinna vasskrukka si standa og gjekk av stad til byen og sa til folki:
29  Kom, so skal de sjå ein mann som hev sagt meg alt eg hev gjort! Skal tru han er Messias?
30  Då gjekk dei ut or byen. Medan dei var på vegen til han,
31  bad læresveinane han: Et, rabbi!
32  Han svara: Eg hev ein mat som ikkje de veit um.
33  Då sa læresveinane seg imillom: Tru nokon hev bore mat til han?
34  Jesus segjer til dei: Min mat er at eg gjer det han vil som sende meg, og fullfører hans verk.
35  Segjer ikkje de: Det er endå fire månader fyrr hausten kjem? Men høyr kva eg segjer dykk: Lyft upp augo dykkar og skoda åkrane, korleis dei alt gulnar mot hausten!
36  Den som haustar, fær løn og samlar grøda til æveleg liv, so dei skal få gleda seg saman både den som sår og den som haustar.
37  For her høver det ordet: Det er ein som sår og ein annan som haustar.
38  Eg hev sendt dykk ut til å hausta det som de ikkje hev havt noko arbeidt med; andre hev havt arbeidet, og de hev gjenge inn i arbeidet deira.
39  Det var mange av samaritanane frå den byen som trudde på han for det som kvinna hadde sagt då ho vitna: Han hev sagt meg alt eg hev gjort!
40  Då no samaritanane kom til han, bad dei at han vilde vera hjå dei, og han vart verande der tvo dagar.
41  Og mange fleire trudde for skuld ordet han tala,
42  og dei sa til kvinna: No trur me ikkje lenger for skuld det du hev tala; for me hev sjølve høyrt han, og veit no for visst at han er den som skal frelsa verdi.
43  Då dei tvo dagane var lidne, tok han ut derifrå og for til Galilea;
44  for Jesus vitna sjølv at ein profet vert ikkje æra i sitt eige fedreland.
45  Då han no kom til Galilea, tok galilearane vel imot han; dei hadde set alt det han gjorde i Jerusalem på høgtidi; for dei hadde vore på høgtidi dei og.
46  So kom han då atter til Kana i Galilea, der han hadde gjort vatn til vin. I Kapernaum var det ein kongsmann som hadde ein sjuk son.
47  Då han fekk høyra at Jesus hadde teke ut frå Judea og var komen til Galilea, gjekk han til han og bad at han vilde koma ned og lækja son hans; for han låg på det siste.
48  Jesus svara: Ser de ikkje teikn og under, so trur de ikkje.
49  Kongsmannen segjer til han: Herre, kom ned innan barnet mitt døyr!
50  Jesus segjer til han: Gakk heim att! Son din lever. Mannen trudde det Jesus sa til han, og gjekk.
51  Då han alt var på heimvegen, kom tenarane hans imot han og sa at guten hans levde.
52  So spurde han dei kva tid det hadde vorte betre med han. Dei svara: I går den sjuande timen slepte sotti han.
53  Då skyna faren at det var i den same timen som Jesus hadde sagt til han: Son din lever; og han trudde, både han og heile hans hus.
54  Dette var det andre teiknet Jesus gjorde då han no atter kom frå Judea til Galilea.
 
 
# Johannes' evangelium 5
1  Ei tid etterpå var det ei av høgtidene åt jødane, og Jesus for upp til Jerusalem.
2  Ved Saueporten i Jerusalem er det ein dam som dei på hebraisk kallar Betesda, med fem sulehallar kringum;
3  i dei låg det ei heil mengd med sjuke, blinde, halte, nomne.
4  For ein engel for frå tid til tid ned i dammen og rørde upp vatnet, og den fyrste som då steig uti etter at vatnet var upprørt, han vart frisk, kva sjukdom han so leid av.
5  No var det der ein mann som hadde dregest med sjukdomen sin i åtte og tretti år.
6  Då Jesus såg han liggja der, og fekk vita at han hadde vore sjuk i lang tid, sa han til han: Vil du verta frisk?
7  Herre, svara den sjuke, eg hev ingen som kann kasta meg ut i dammen når vatnet tek til å rørast, og medan eg er på vegen, stig ein annan ned fyre meg.
8  Jesus segjer til han: Statt upp, tak sengi di og gakk!
9  Og straks vart mannen frisk, og tok sengi si og gjekk. Det var ein sabbat dette hende;
10  difor sa jødane til den som hadde vorte lækt: Det er sabbat! Du hev ikkje lov til å bera sengi.
11  Han svara: Han som gjorde meg frisk, han sa til meg: Tak sengi di og gakk!
12  Dei spurde han: Kva var det for ein mann som sa til deg: Tak sengi di og gakk!
13  Men den som hadde vorte lækt, visste ikkje kven det var; for Jesus hadde drege seg undan, av di det var so mykje folk der på staden.
14  Sidan fekk Jesus sjå han i templet og sa til han: No hev du fenge att helsa di. Synda no ikkje meir! elles kunde det henda deg noko verre!
15  Mannen gjekk av stad og sa med jødane at det var Jesus som hadde gjort han frisk.
16  Og difor forfylgde jødane Jesus, sidan han gjorde slikt på ein sabbat.
17  Han svara dei: Far min arbeider til no; eg arbeider og.
18  Difor var jødane endå meir huga på å drepa han, sidan han ikkje berre braut helgi, men jamvel kalla Gud Far sin og gjorde seg sjølv lik med Gud.
19  So tok Jesus til ords og sa til dei: Det segjer eg dykk for visst og sant: Sonen kann ingen ting gjera av seg sjølv, anna enn det han ser Faderen gjer; for det han gjer, det gjer Sonen og like eins.
20  For Faderen elskar Sonen, og syner han alt det han gjer sjølv, og han skal syna han større verk enn desse, so de skal koma til å undrast.
21  For liksom Faderen vekkjer upp dei daude og gjev dei liv, soleis gjev Sonen og liv åt kven han vil.
22  For Faderen dømer ikkje heller nokon, men hev gjeve heile domen yver til Sonen,
23  so alle skal æra Sonen som dei ærar Faderen. Den som ikkje ærar Sonen, ærar ikkje Faderen, som hev sendt han.
24  Det segjer eg dykk for visst og sant: Den som høyrer mitt ord og trur den som sende meg, han hev æveleg liv og kjem ikkje for domen, men hev gjenge yver frå dauden til livet.
25  Det segjer eg dykk for visst og sant: Det kjem ei tid, ja ho hev alt kome, då dei daude skal høyra røysti åt Guds Son, og dei som lyder på henne, skal leva.
26  For liksom Faderen hev liv i seg sjølv, so gav han og Sonen den gåva at han hev liv i seg sjølv;
27  og han gav han fullmakt til å halda dom, av di han er ein menneskeson.
28  De må ikkje undrast på det! For det kjem ein time då alle dei som ligg i gravene, skal høyra hans røyst,
29  og dei skal koma ut; dei som hev gjort godt, skal standa upp til liv, og dei som hev gjort vondt, skal standa upp til dom.
30  Eg kann ikkje gjera noko av meg sjølv; eg dømer etter det eg høyrer, og domen min er rettferdig; for eg gjeng ikkje etter min eigen vilje, men etter hans vilje som sende meg.
31  Dersom eg vitnar um meg sjølv, so sæter ikkje vitnemålet mitt.
32  Det er ein annan som vitnar um meg, og eg veit at det vitnemålet han gjev meg, er sant.
33  De hev sendt bod til Johannes, og han hev vitna for sanningi.
34  Men eg tek ikkje mot vitnemål av noko menneske; dette nemner eg berre av di eg gjerne vil de skal frelsast.
35  Han var ljoset som brann og skein, og de hadde hug til å gleda dykk eit bel i ljoset hans.
36  Men eg hev eit vitnemål som er større enn det frå Johannes; for dei verki som Far min hev gjeve meg og vil eg skal fullføra, sjølve dei verki eg gjer, vitnar um meg at Faderen hev sendt meg.
37  Og Faderen, som sende meg, hev sjølv vitna um meg. Hans røyst hev de aldri høyrt, og hans skapnad hev de aldri set,
38  og hans ord ber de ikkje i hjarta dykkar; for den han sende, han trur de ikkje.
39  De granskar skriftene av di de tenkjer at de hev eit æveleg liv i dei, og dei er det som vitnar um meg.
40  Og endå vil de ikkje koma til meg, so de kann få liv.
41  Eg tek ikkje mot æra av menneske,
42  men eg kjenner dykk og veit at de ikkje hev kjærleiken til Gud i dykk.
43  Eg er komen i Far min's namn, og de tek ikkje imot meg; kjem ein annan i sitt eige namn - han tek de imot!
44  Korleis kann de tru, de som tek imot æra av kvarandre, men ikkje søkjer den æra som kjem frå den einaste Gud?
45  De må ikkje tenkja eg vil klaga dykk for Far min! Det er ein som klagar dykk, Moses, han som de hev sett dykkar von til.
46  For trudde de Moses, so trudde de meg; for det er meg han hev skrive um.
47  Men når de ikkje trur hans skrifter, korleis skal de då tru mine ord?
 
 
# Johannes' evangelium 6
1  Sidan for Jesus burt til hi sida av Galilea- eller Tiberias-sjøen.
2  Og det fylgde han mykje folk, av di dei såg teikni han gjorde på dei sjuke.
3  Men Jesus gjekk upp i fjellet, og der sette han seg med læresveinane sine.
4  Det leid då mot påskehelgi åt jødane.
5  Som no Jesus såg upp og vart var at det kom mykje folk til han, segjer han til Filip: Kvar skal me kjøpa brød, so desse folki kann få seg mat?
6  Det sa han av di han vilde røyna han; for han visste sjølv kva han vilde gjera.
7  Filip svara: Brød for tvo hundrad peningar rekk ikkje til so kvar av dei kann få eit lite stykke.
8  Ein av læresveinane hans - det var Andreas, bror åt Simon Peter - segjer til han:
9  Her er ein liten gut som hev fem byggbrød og tvo fiskar; men kva er det åt so mange?
10  Lat folket setja seg! sa Jesus. Det var mykje gras på den staden, so sette mennene seg; dei var um lag fem tusund i talet.
11  Då tok Jesus brødi og takka, og skifte dei ut til dei som sat der, og like eins av fiskane, so mykje dei vilde hava.
12  Då dei var mette, segjer han til læresveinane: Sanka i hop dei stykki som er att, so ingen ting vert spillt!
13  So gjorde dei det, og dei fyllte tolv korger med stykki som var att av dei fem byggbrødi etter dei som hadde ete.
14  Då no folket såg det teiknet han hadde gjort, sa dei: Dette er visst og sant profeten som skal koma til verdi!
15  Då skyna Jesus at dei vilde koma og taka han med makt og gjera han til konge; difor drog han seg undan og gjekk upp i fjellet att, han åleine.
16  Då det vart kveld, gjekk læresveinane ned til sjøen;
17  dei steig ut i ein båt og vilde fara yver sjøen, til Kapernaum. Det var alt myrkt vorte, og Jesus var endå ikkje komen til dei.
18  Bårone gjekk høgt; for det bles ein hard vind.
19  Då dei so hadde rott ei fem og tjuge eller tretti stadier, ser dei at Jesus kjem gangande på sjøen og kjem næmare og næmare innåt båten. Dei vart redde,
20  men han sa: Det er eg; ver ikkje redde!
21  Då vilde dei taka han upp i båten, og straks var båten ved det landet dei skulde til.
22  Dagen etter stod det endå ein folkehop på hi sida av sjøen; dei hadde set at det ikkje var meir enn ein båt der, og at Jesus ikkje gjekk i båten med læresveinane sine, men læresveinane tok av stad åleine.
23  Men det kom båtar frå Tiberias, tett innmed den staden dei hadde halde måltid etterpå Herrens takkebøn.
24  Då no folket såg at Jesus ikkje var der, og ikkje læresveinane hans heller, steig dei sjølve i båtane og for til Kapernaum og leita etter Jesus,
25  og då dei fann han der, på hi sida av sjøen, sa dei til han: Når kom du hit, rabbi?
26  Jesus svara dei: Det segjer eg dykk for visst og sant: Det er ikkje for di de såg teikn at de leitar etter meg, men for di de åt av brødi og vart mette.
27  Vinn dykk ikkje føda som forgjengst, men føda som varer og gjev eit æveleg liv! Den skal Menneskesonen gjeva dykk; for på han hev Faderen, Gud, sett sitt innsigle på.
28  Då sa dei til han: Korleis skal me fara åt, so me kann gjera Guds gjerningar?
29  Jesus svara: Det er Guds gjerning at de skal tru på den som han sende.
30  Då sa dei til han: Kva teikn gjer då du, so me kann sjå det og tru deg? kva for verk gjer du?
31  Federne våre åt manna i øydemarki, som skrive stend: Han gav dei brød frå himmelen å eta.
32  Då sa Jesus til dei: Det segjer eg dykk for visst og sant: Moses gav dykk ikkje brødet frå himmelen, men Far min gjev dykk det rette brødet frå himmelen;
33  for Guds-brødet er det brødet som kjem ned frå himmelen og gjev verdi liv.
34  Då sa dei til han: Herre, gjev oss alltid det brødet!
35  Jesus svara: Eg er livsens brød; den som kjem til meg, skal ikkje hungra, og den som trur på meg, skal aldri tyrsta.
36  Men eg sa dykk at de hev set meg og endå ikkje trur.
37  Alle som Far min gjev meg, kjem til meg, og den som kjem til meg, skal eg so visst ikkje visa burt;
38  for eg hev kome ned frå himmelen, ikkje til å gjera det eg sjølv vil, men det han vil som sende meg,
39  og det er hans vilje som sende meg, at eg ikkje skal missa noko av alt det han hev gjeve meg, men vekkja det upp att på den siste dag.
40  For so vil Far min at kvar den som ser Sonen og trur på han, skal hava æveleg liv, og at eg skal vekkja han upp att på den siste dag.
41  Då murra jødane og fann åt han for di han sa: Eg er brødet som kom ned frå himmelen.
42  Er ikkje dette Jesus Josefsson? sa dei; me kjenner då både far hans og mor hans; korleis hev det seg at han no segjer: Eg hev kome ned frå himmelen?
43  Då tok Jesus til ords og sa til dei: Haldt ikkje på å murra dykk imillom!
44  Ingen kann koma til meg utan Faderen, som sende meg, hev drege han, og eg skal vekkja han upp att på den siste dag.
45  Det stend skrive hjå profetane: Og alle skal dei vera upplærde av Gud. Kvar som hev lydt på Faderen og lært, han kjem til meg.
46  Ikkje so at nokon hev set Faderen utan han som er frå Gud, han hev set Faderen.
47  Det segjer eg dykk for visst og sant: Den som trur, hev æveleg liv.
48  Eg er livsens brød.
49  Federne dykkar åt manna i øydemarki og døydde;
50  her er det brødet som kjem ned frå himmelen, so ein skal eta av det og ikkje døy.
51  Eg er det levande brødet, som kom ned frå himmelen; dersom nokon et av det brødet, skal leva til i all æva; og brødet eg vil gjeva, er kjøtet mitt, som eg gjev til liv for verdi.
52  Då tretta jødane med kvarandre og sa: Korleis kann han gjeva oss kjøtet sitt å eta?
53  Då sa Jesus til dei: Det segjer eg dykk for visst og sant: Et de ikkje kjøtet åt Menneskesonen og drikk blodet hans, hev de ikkje liv i dykk.
54  Den som et mitt kjøt og drikk mitt blod, hev eit æveleg liv, og eg skal vekkja han upp att på den siste dag.
55  For kjøtet mitt er retteleg mat, og blodet mitt er retteleg drykk.
56  Den som et mitt kjøt og drikk mitt blod, han vert verande i meg og eg i han.
57  Som den levande Faderen sende meg, og eg lever ved Faderen, so skal og den som et meg, leva ved meg.
58  Det er brødet som kom ned frå himmelen; det er ikkje som det federne dykkar åt og so døydde; den som et dette brødet, skal leva i all æva.
59  Dette sa han i eit synagogemøte, medan han lærde i Kapernaum.
60  Mange av læresveinane hans sa då dei høyrde det: Dette er stride ord, kven kann høyra på det?
61  Jesus visste med seg at læresveinane hans murra um dette, og han sa til dei: Støyter de dykk på dette?
62  Enn når de fær sjå Menneskesonen fara upp dit han var fyrr?
63  Det er Anden som gjev liv; kjøtet gjer ikkje noko gagn. Dei ordi eg hev tala til dykk, er ånd og er liv;
64  men det er nokre av dykk som ikkje trur. For Jesus visste frå fyrste stund kven det var som ikkje trudde, og kven det var som skulde svika han.
65  Og han sa: Difor var det eg sa dykk at ingen kann koma til meg utan det er gjeve han av Faderen.
66  For dette var det mange av læresveinane hans som drog seg undan og ikkje gjekk ikring med han lenger.
67  Då sa Jesus til dei tolv: Vil de og ganga dykkar veg?
68  Simon Peter svara: Herre, kven skulde me ganga til? Du hev det ævelege livs ord,
69  og me trur og veit at du er den Heilage frå Gud.
70  Hev eg ikkje sjølv valt dykk ut, alle tolv? svara Jesus, og ein av dykk er ein djevel!
71  Han meinte Judas, son åt Simon Iskariot; for det var han som sidan skulde svika han - han, ein av dei tolv.
 
 
# Johannes' evangelium 7
1  Sidan for Jesus kringum i Galilea; han vilde ikkje ferdast kring i Judea; for jødane la seg ut um å få drepe han.
2  So leid det fram til den jødiske høgtidi dei kallar lauvhyttehelgi.
3  Då sa brørne hans til han: Flytt herifrå og far til Judea, so læresveinane dine og kann få sjå dei verki du gjer!
4  For ingen som vil vera namnspurd, gjer noko i løynd. Når du gjer slike ting, so syn deg fram for verdi!
5  For brørne hans trudde ikkje på han, dei heller.
6  Jesus svara: Mi tid er endå ikkje komi; men for dykk er det allstødt lagleg tid.
7  Verdi kann ikkje hata dykk; men meg hatar ho for di eg vitnar um henne at gjerningane hennar er vonde.
8  Far de upp til høgtidi! Eg fer ikkje upp til denne høgtidi; for mi tid er endå ikkje fullkomi.
9  Dette sa han til dei, og vart verande i Galilea.
10  Men då brørne hans var farne upp til høgtidi, då for han og dit, ikkje berrsynt, men som i løynd.
11  Jødane leita no etter han på høgtidi og sa: Kvar er han, denne mannen?
12  Og det vart mykje mulling um han millom folket; sume sa: Det er ein god mann! andre sa: Nei, han forvillar folket.
13  Men ingen tala fritt ut um han; for dei var redde jødane.
14  Då det alt leid midt uti høgtidi, gjekk Jesus upp i templet og lærde.
15  Jødane undra seg og sa: Kvar hev han sin lærdom frå, han som ikkje hev gjenge nokon skule?
16  Då tok Jesus til ords og sa til dei: Mi læra er ikkje mi; men hans som sende meg.
17  Vil nokon gjera etter hans vilje, skal han få røyna um læra er frå Gud, eller um eg talar av meg sjølv.
18  Den som talar av seg sjølv, søkjer si eigi æra; men den som søkjer æra åt den som hev sendt han, er sannordig, og det finst ikkje urett i han.
19  Hev ikkje Moses gjeve dykk lovi? og ingen av dykk held lovi! Kvi tenkjer de på å drepa meg?
20  Du er forgjord! svara folket, kven tenkjer på å drepa deg?
21  Jesus svara dei so: Eg gjorde eitt verk, som de alle undrar dykk yver.
22  Moses hev gjeve dykk umskjeringi - ja, ho er no ikkje frå Moses, men frå federne - og de umskjer eit menneske på sabbaten.
23  Når no eit menneske kann umskjerast på sabbaten, so ikkje lovi åt Moses skal brjotast, er de då harme på meg for di eg gjorde eit heilt menneske godt att på ein sabbat?
24  Døm ikkje etter utsjånaden, men lat domen dykkar vera rettferdig!
25  Det var nokre av Jerusalems-buane som sa: Er ikkje dette den mannen som dei tenkjer på å drepa?
26  og no talar han fritt ut, og dei segjer ikkje eit ord til han! Skulde dei styrande verkeleg ha vorte yvertydde um at han er Messias?
27  Men um denne mannen veit me kvar han er ifrå, og når Messias kjem, veit ingen kvar han er ifrå.
28  Difor ropa Jesus medan han lærde i templet: Ja, de kjenner meg, og de veit og kvar eg er ifrå; og endå er eg ikkje komen av meg sjølv, men det er i sanning ein som hev sendt meg, han som de ikkje kjenner;
29  eg kjenner han; for eg kjem ifrå han, og det var han som sende meg.
30  Då vilde dei gripa han; men ingen la hand på han; for endå var ikkje tidi hans komi.
31  Men mange av folket trudde på han og sa: Når Messias kjem, tru han då gjer fleire teikn enn denne mannen hev gjort?
32  Farisearane høyrde at folket mulla soleis um han, og øvsteprestane og farisearane sende tenarar som skulde gripa han.
33  So sa Jesus: Endå eit lite bel er eg hjå dykk, so gjeng eg til han som hev sendt meg;
34  de skal leita etter meg, og ikkje finna meg, og der eg er, kann ikkje de koma.
35  Då sa jødane seg imillom: Kvar vil han fara, sidan me ikkje skal finna han? Tru han vil fara til dei som bur rundt ikring millom grekarane, og læra grekarane?
36  Kva meinte han med dei ordi han sa: De skal leita etter meg og ikkje finna meg, og der eg er, kann ikkje de koma?
37  Den siste dagen, den største i høgtidi, stod Jesus og ropa ut: Er det nokon som er tyrst, so lat han koma til meg og drikka!
38  Den som trur på meg, frå hans liv skal det, som Skrifti segjer, renna elvar med levande vatn.
39  Det sa han um Anden som dei skulde få, dei som trudde på han; for endå var ikkje Anden komen, av di Jesus endå ikkje var herleggjord.
40  Sume bland folket sa då dei høyrde dei ordi: Dette er visst og sant profeten.
41  Andre sa: Det er Messias. Men sume sa: Messias kjem då vel ikkje frå Galilea?
42  Hev ikkje Skrifti sagt at Messias er av Davids ætt og kjem frå Betlehem, den byen som David åtte heime i?
43  Soleis kløyvde folket seg i flokkar for hans skuld,
44  og sume av dei var huga til å gripa han, men ingen la hand på han.
45  Då tenarane kom attende, sa øvsteprestane og farisearane til dei: Kvi tok de han ikkje med dykk?
46  Tenarane svara: Aldri hev noko menneske tala som han!
47  Då sa farisearane: Hev de og late dykk dåra?
48  Er det nokon av dei styrande som trur på han, eller av farisearane?
49  Men denne mugen som ikkje kjenner lovi, er forbanna.
50  Nikodemus, han som fyrr ein gong var komen til Jesus, og som høyrde til flokken deira, segjer:
51  Dømer lovi vår nokon mann fyrr dei hev høyrt på han og fenge vita kva han hev gjort?
52  Er du og frå Galilea, kann henda? svara dei. Granska etter, so fær du få sjå at det aldri kjem nokon profet frå Galilea!
53  So gjekk kvar heim til seg.
 
 
# Johannes' evangelium 8
1  Jesus gjekk til Oljeberget.
2  Andre morgonen var han atter i templet; alt folket samla kom til han, og han sette seg og lærde dei.
3  Då kjem dei skriftlærde og farisearane med ei kona som var teki i ekteskapsbrot; dei stelte henne midt framfor han
4  og sa: Meister, denne kona hev dei kome yver medan ho gjorde hor.
5  Moses hev sagt oss fyre i lovi at slike kvinnor skal steinast; kva segjer no du?
6  Det sa dei av di dei vilde freista han, so dei kunde hava noko å klaga han for. Jesus lutte seg ned og skreiv med fingeren på marki.
7  Då dei heldt på og spurde, rette han seg upp og sa: Lat den av dykk som er syndelaus, kasta den fyrste steinen på henne!
8  So lutte han seg ned att og skreiv på marki.
9  Men då dei høyrde det, gjekk dei burt, ein etter ein - dei eldste fyrst - so Jesus vart åleine att med kona som stod der.
10  Då rette han seg upp og sa til henne: Kvar er dei, kona? Hev ingen felt domen yver deg?
11  Ingen, Herre, svara ho. So dømer ikkje eg deg heller, sa Jesus: Gakk heim, og synda ikkje meir!
12  So tala Jesus atter til dei og sa: Eg er ljoset åt verdi. Den som fylgjer meg, skal ikkje ganga i myrkret, men hava livsens ljos.
13  Då sa farisearane til han: Du vitnar um deg sjølv; vitnemålet ditt sæter ikkje.
14  Jesus svara dei so: Um eg so vitnar um meg sjølv, so er vitnemålet mitt sant; for eg veit kvar eg er komen ifrå og kvar eg fer av, men de veit ikkje kvar eg kjem ifrå, eller kvar eg fer av.
15  De dømer etter kjøtet, eg dømer ingen;
16  men endå um eg dømer, so er domen min rett, for eg er ikkje einsleg, men eg og Faderen, han som sende meg, er saman.
17  Og i dykkar eigi lov stend skrive at tvo manns vitnemål sæter.
18  Her er det eg som vitnar um meg sjølv, og Faderen som sende meg, vitnar um meg
19  Kvar er Far din? sa dei då. Jesus svara: De kjenner korkje meg eller Far min; kjende de meg, so kjende de Far min og.
20  Desse ordi tala Jesus innmed tempelkista, medan han lærde i heilagdomen, og ingen la hand på han; for tidi hans var endå ikkje komi.
21  Ein annan gong sa han til dei: Eg gjeng burt, og de kjem til å leita etter meg, og de skal døy i syndi dykkar; dit som eg gjeng, kann ikkje de koma.
22  Tru han vil drepa seg sjølv, sa jødane, sidan han segjer: Dit som eg gjeng, kann ikkje de koma?
23  Då sa han til dei: De er nedantil, eg er ovantil; de er av denne verdi, eg er ikkje av denne verdi;
24  difor sa eg dykk at de skal døy i syndene dykkar; når de ikkje trur at eg er den eg er, so skal de døy i syndene dykkar.
25  Kven er du? sa dei då. Nett det som eg segjer dykk? svara Jesus.
26  Mykje hev eg å segja og døma um dykk; men han som sende meg, er sannordig, og eg talar ikkje anna til verdi enn det eg hev høyrt av han.
27  Dei skyna ikkje at det var Faderen han tala til dei um.
28  Difor sa Jesus: Når de fær lyft Menneskesonen upp i høgdi, då skal de skyna at eg er den eg er, og at eg ikkje gjer noko av meg sjølv, men talar dette soleis som Far min lærde meg det.
29  Og han som sende meg, er med meg; han let meg ikkje vera åleine; for eg gjer allstødt det som tekkjest han.
30  Då han tala so, trudde mange på han.
31  So sa Jesus til dei jødane som trudde på han: Vert de verande i mitt ord, so er de rette læresveinane mine,
32  og de skal få kjenna sanningi, og sanningi skal gjera dykk frie.
33  Me er Abrahams ætt, la dei imot, og hev aldri vore trælar for nokon; korleis hev det seg at du segjer: De skal verta frie?
34  Jesus svara: Det segjer eg dykk for visst og sant: Kvar den som gjer synd, er træl åt syndi.
35  Men trælen vert ikkje verande i huset for all tid - sonen vert verande der for all tid.
36  Fær no Sonen gjort dykk frie, so vert de retteleg frie.
37  Eg veit at de er Abrahams ætt; men de tenkjer på å drepa meg, av di ordet mitt ikkje fær rom hjå dykk.
38  Eg talar um det eg hev set hjå Far min, og soleis gjer de det som de hev høyrt av far dykkar.
39  Vår far er Abraham, svara dei. Jesus segjer: Var de Abrahams born, so gjorde de som Abraham gjorde;
40  men no legg de dykk ut um å få drepe meg, ein mann som hev tala til dykk um sanningi, som eg hev høyrt av Gud. Slikt gjorde ikkje Abraham.
41  De gjer som far dykkar gjorde. - Me er ikkje fødde i hor, sa dei; me hev ein far, og det er Gud!
42  Jesus sa til dei: Var Gud far dykkar, so hadde de meg kjær; for eg hev gjenge ut frå Gud og er komen frå han; ikkje heller er eg komen av meg sjølv; det er han som hev sendt meg.
43  Kvi skynar de ikkje det eg segjer? Av di de ikkje toler å høyra ordi mine!
44  De hev djevelen til far og vil helst gjera det far dykkar hugast; han var ein manndråpar frå fyrste tid og hev ikkje sitt støde i sanningi; for det finst ikkje sanning i han. Når han talar lygn, talar han av sitt eige; for han er ein ljugar og far åt lygni.
45  Men meg trur de ikkje, av di eg segjer det som sant er.
46  Kven av dykk kann segja meg saka i nokor synd? Men når eg talar sanning, kvi trur de meg ikkje då?
47  Den som er av Gud, høyrer Guds ord; de er ikkje av Gud, difor er det de ikkje høyrer.
48  Då tok jødane til ords og sa til han: Er det ikkje sant som me segjer, at du er ein samaritan og er forgjord?
49  Jesus svara: Eg er ikkje forgjord; eg ærar Far min, og de vanærar meg.
50  Men eg søkjer ikkje mi eigi æra; det er ein som søkjer henne og dømer.
51  Det segjer eg dykk for visst og sant: Den som held seg etter mine ord, skal ikkje i all æva sjå dauden.
52  No skynar me at du er forgjord, sa jødane. Abraham hev døytt, og profetane og, og du segjer: Den som held seg etter mine ord, skal ikkje i all æva smaka dauden!
53  Er då du større enn Abraham, ættefaren vår? han døydde, og profetane døydde! Kven gjer du deg sjølv til?
54  Jesus svara: Dersom eg ærar meg sjølv, so er æra mi ingen ting; det er Far min som ærar meg; de segjer han er dykkar Gud,
55  men de hev aldri kjent han; eg kjenner han; sa eg at eg ikkje kjenner han, so var eg ein ljugar som de! Men eg kjenner han og held meg etter hans ord.
56  Abraham, ættefaren dykkar, gledde seg hjarteleg til å sjå min dag; og han såg han og var fegen.
57  Du er endå ikkje femti år, sa jødane, og so hev du set Abraham!
58  Jesus sa til dei: Det segjer eg dykk for visst og sant: Fyrr Abraham vart til, er eg til.
59  Då tok dei upp steinar og vilde kasta på han; men Jesus løynde seg og gjekk ut or templet.
 
 
# Johannes' evangelium 9
1  Då han gjekk frametter, fekk han sjå ein mann som hadde vore blind frå han var fødd.
2  Læresveinane spurde han: Rabbi, kven er det som hev synda, han eller foreldri hans, sidan han laut koma til verdi blind?
3  Dei hev ikkje synda, korkje han eller foreldri hans, svara Jesus, men det var for di Guds verk skulde syna seg på han.
4  So lenge det er dag, lyt eg gjera hans verk som hev sendt meg; det kjem ei natt då ingen kann arbeida.
5  Medan eg er i verdi, er eg ljoset åt verdi.
6  Med so sagt sputta han på jordi og laga ei gyrma av sputtet; den gyrma smurde han på augo hans
7  og sa til han: Gakk og två deg i Siloadammen! - Siloa tyder sendemann -. So gjekk han stad og tvo seg, og då han kom att, kunde han sjå.
8  Då sa grannane og dei som jamleg hadde set han fyrr - for han var ein tiggar: Er ikkje det han som sat og bad seg?
9  Jau, det er han, sa andre. Endå andre sa: Nei, men han er lik han. Sjølv sa han: Det er eg.
10  Korleis vart augo dine opna? sa dei då.
11  Han svara: Den mannen som dei kallar Jesus, laga ei gyrma og smurde på augo mine og sa til meg: Gakk til Siloa og två deg! So gjekk eg stad og tvo meg, og då fekk eg syni mi.
12  Kvar er han, den mannen? spurde dei. Eg veit ikkje, segjer han.
13  Dei fører han til farisearane, han som hadde vore blind.
14  Det var på ein sabbat Jesus laga gyrma og opna augo hans.
15  So spurde dei han att, farisearane og, korleis han hadde fenge syni si. Han la ei gyrma på augo mine, svara han; so tvo eg meg, og no ser eg.
16  Då sa nokre av farisearane: Den mannen er ikkje frå Gud, sidan han ikkje held sabbaten. Andre sa: Korleis kann ein syndig mann gjera slike teikn? Og dei var usams um dette.
17  So segjer dei til den blinde att: Kva segjer du um han, sidan det var dine augo han opna? - Han er ein profet, svara han.
18  Då vilde ikkje jødane tru det um han at han hadde vore blind og fenge syni si, fyrr dei hadde henta foreldri åt han som hadde fenge syni si.
19  Dei spurde dei: Er dette son dykkar som de segjer er fødd blind? Korleis hev det seg då at han no ser?
20  Me veit at dette er vår son, og at han er fødd blind, svara foreldri hans;
21  men korleis det hev seg at han no ser, det veit me ikkje, og kven som hev opna augo hans, veit me ikkje heller. Spør han sjølv! Han er gamal nok; han kann sjølv svara for seg.
22  Det sa foreldri hans av di dei var redde jødane; for jødane var alt samrådde um at den som sanna at han var Messias, skulde støytast ut or synagoga;
23  difor var det foreldri hans sa: Han er gamal nok; spør han sjølv!
24  So henta dei andre gongen den mannen som hadde vore blind, og sa til han: Gjev Gud æra! Me veit at denne mannen er ein syndar!
25  Um han er ein syndar, veit eg ikkje, svara han; eitt veit eg: eg var blind, og no ser eg.
26  Kva gjorde han med deg? sa dei då; korleis gjekk det til at han opna augo dine?
27  Eg hev alt sagt dykk det, svara han, og de akta ikkje på det; kvi vil de høyra det upp att? Kann henda de og vil verta læresveinane hans?
28  Då skjelte dei han ut og sa: Du er hans læresvein, men me er Moses' læresveinar.
29  Me veit at Gud hev tala til Moses, men um denne veit me ikkje kvar han er ifrå.
30  Då er det underleg at de ikkje veit kvar han er ifrå, svara mannen; han hev då opna mine augo.
31  Me veit at Gud ikkje høyrer på syndarar; men den som ottast han og gjer etter hans vilje, den høyrer han på.
32  Frå ævords tid hev det ikkje vore spurt at nokon hev opna augo på ein blindfødd.
33  Var ikkje denne mannen komen frå Gud, kunde han ingen ting gjera.
34  Då ropa dei imot han: I synder er du fødd og boren, og du vil læra oss! Og dei kasta han ut.
35  Jesus fekk høyra at dei hadde kasta han ut, og då han møtte han, sa han til han: Trur du på Guds Son?
36  Kven er det då, Herre, so eg kann tru på han? svara han.
37  Du hev set han, sa Jesus; det er den som no talar med deg.
38  Eg trur, Herre! sa mannen og kasta seg på kne for han.
39  Og sa Jesus: Til doms er eg komen til denne verdi, so dei som ikkje ser, skal sjå, og dei som ser, skal verta blinde.
40  Nokre farisearar som var innmed han, høyrde det og sa: Kann henda me og er blinde?
41  Då sa Jesus: Var de blinde, so hadde de ikkje synd; men no segjer de: Me ser - og syndi dykkar vert verande der ho var.
 
 
# Johannes' evangelium 10
1  Det segjer eg dykk for visst og sant: Den som ikkje gjeng inn i sauekvii gjenom døri, men stig yver ein annan stad, han er ein tjuv og ein røvar;
2  Men den som gjeng inn gjenom døri, er hyrding åt sauene.
3  Han let dørvaktaren upp åt, og sauene høyrer målet hans, og han kallar sine sauer på namn og leider dei ut.
4  Når han hev fenge ut alle sauene sine, gjeng han fyre dei, og sauene fylgjer han; for dei kjenner målet hans.
5  Ein framand vilde dei aldri fylgja; dei vilde røma for han, av di dei ikkje kjenner målet åt dei framande.
6  Denne likningi sa Jesus dei, men dei skyna ikkje kva det var han tala til dei um.
7  So tala Jesus atter til dei og sa: Det segjer eg dykk for visst og sant: Eg er døri som ber inn til sauene.
8  Alle dei som er komne fyre meg, er tjuvar og røvarar; men sauene høyrde ikkje på dei.
9  Eg er døri; den som gjeng inn gjenom meg, skal verta berga, og skal ganga inn og ganga ut og finna beite.
10  Tjuven kjem ikkje for anna enn for di han vilde stela og slakta og øyda; eg er komen for dei skal hava liv og hava nøgdi.
11  Eg er den gode hyrdingen; den gode hyrdingen set livet sitt til for sauene.
12  Leigekaren, som ikkje er hyrding, og som sauene ikkje høyrer til, ser ulven koma, men let sauene vera der dei er, og rømer, og ulven røvar dei og jagar dei frå einannan;
13  So gjer leigekaren av di han er ein leigekar og ikkje hev umsut for sauene.
14  Eg er den gode hyrdingen, og eg kjenner mine, og mine kjenner meg,
15  liksom Faderen kjenner meg, og eg kjenner Faderen; og eg set livet til for sauene.
16  Eg hev andre sauer og, som ikkje høyrer til denne kvii; dei og lyt eg leida, og dei skal lyda røysti mi, og det skal vera ei hjord og ein hyrding.
17  Difor er det Far min elskar meg, for di eg set livet mitt til so eg kann taka det att.
18  Ingen tek det frå meg, eg set det til av meg sjølv. Eg hev makt til å setja det til, og eg hev makt til å taka det att; det bodet fekk eg av Far min.
19  Um desse ordi var det på nytt skilde meiningar millom jødane.
20  Mange av dei sa: Han er forgjord, han er frå vitet! Kvi lyder de på han?
21  Andre sa: Dette er ikkje forgjord manns tale! Kann ei vond ånd opna augo på blinde?
22  So kom tempelvigslehelgi i Jerusalem. Det var vinter,
23  og Jesus gjekk ikring i templet i Salomons-halli.
24  Då flokka jødane seg ikring han og sa til han: Kor lenge vil du halda oss i uvissa? Er du Messias, so seg oss det beint ut!
25  Jesus svara: Eg hev sagt dykk det, og de trur ikkje. Dei verki eg gjer i Far min's namn, dei vitnar um meg;
26  men de trur ikkje, for de høyrer ikkje til mine sauer.
27  Mine sauer lyder røysti mi, og eg kjenner dei, og dei fylgjer meg,
28  og eg gjev dei eit æveleg liv; dei skal ikkje i all æve forkomast, og ingen skal riva dei ut or handi mi.
29  Far min, som hev gjeve meg dei, er større enn alle, og ingen kann riva dei ut or handi åt Far min.
30  Eg og Faderen er eitt.
31  På nytt lag tok jødane upp steinar og vilde steina han.
32  Då tok Jesus til ords og sa: Mange gilde verk hev eg synt dykk frå Far min; kva for eitt av dei er det de steinar meg for?
33  For eit gildt verk steinar me deg ikkje, svara jødane, men for gudsspotting - for di du som er eit menneske, gjer deg sjølv til Gud.
34  Jesus svara: Stend det ikkje skrive i lovi dykkar: Eg hev sagt: De er gudar?
35  Når no lovi kallar dei som Guds ord kom til for gudar - og Skrifti kann ikkje gjerast um inkje -
36  segjer då de til den som Faderen hev helga og sendt til verdi: Du spottar Gud, for di eg sa: Eg er Guds Son?
37  Gjer eg ikkje verki åt Far min, so tru meg ikkje!
38  Men gjer eg det, so tru verki, um de ikkje trur meg; so skal de skyna og sjå at Faderen er i meg og eg i han!
39  Då freista dei atter å gripa han, men han slapp utor hendene deira.
40  So for han attende til hi sida av Jordan, til den staden der Johannes fyrst hadde vore og døypt, og der vart han verande ei tid.
41  Og kom mange til han, og dei sa: Johannes gjorde fulla ikkje noko teikn, men alt det Johannes sa um denne mannen, var sant.
42  Og mange trudde på han der.
 
 
# Johannes' evangelium 11
1  Det var ein som låg sjuk, Lasarus frå Betania, den vesle byen som Maria og Marta, syster hennar, budde i.
2  Maria var den som salva Herren med myrrasalve og turka føtene hans med håret sitt; og det var bror hennar, Lasarus, som låg sjuk.
3  Systerne sende då bod til han med dei ordi: Herre, han som du hev so kjær, ligg sjuk!
4  Då Jesus høyrde det, sa han: Den sotti er ikkje nokor helsott - ho er til Guds æra; Guds Son skal få æra av det.
5  Jesus heldt mykje av Marta og syster hennar og Lasarus.
6  Då han no høyrde at Lasarus låg sjuk, drygde han endå tvo dagar på den staden han var;
7  då fyrst sa han til læresveinane sine: Kom, lat oss fara til Judea att!
8  Rabbi, sa læresveinane, nyst vilde jødane steina deg, og so fer du dit att!
9  Er det ikkje tolv timar i dagen? svara Jesus; den som gjeng um dagen, snåvar ikkje; for han ser ljoset åt denne verdi;
10  Men den som gjeng um natti, han snåvar, av di han ikkje hev ljoset i seg.
11  So tala han, og um eit bel segjer han til dei: Lasarus, venen vår, hev sovna; men no gjeng eg av og vekkjer han.
12  Herre, hev han sovna, so vert han nok god att, sa læresveinane.
13  Jesus hadde meint at han var slokna; men dei tenkte han tala um vanleg svevn.
14  Då sa Jesus reint ut: Lasarus hev slokna!
15  Og for dykkar skuld er eg glad at eg ikkje var der, so de kann koma til å tru. Men kom, lat oss ganga til han!
16  Tomas - han som me kallar Didymus* - sa då til dei andre læresveinane: Lat oss ganga med, so me kann døy med han!
17  Då Jesus kom fram, fekk han vita at Lasarus alt hadde lege fire dagar i gravi.
18  Betania låg ikkje langt frå Jerusalem, berre femtan stadier på lag,
19  og mange jødar var komne til Marta og Maria og vilde trøysta dei i sorgi yver broren.
20  Då no Marta høyrde at Jesus kom, gjekk ho til møtes med han; men Maria sat heime.
21  So sa Marta til Jesus: Herre, hadde du vore her, so hadde ikkje bror min døytt.
22  Men kor som er, so veit eg at alt det du bed Gud um, det vil Gud gjeva deg.
23  Jesus segjer til henne: Bror din skal standa upp att.
24  Eg veit at han skal standa upp att når alle stend upp, på den siste dag, svara Marta.
25  Då sa Jesus til henne: Eg er uppstoda og livet! Den som trur på meg, skal leva um han so døyr,
26  og kvar den som lever og trur på meg, skal i all æva ikkje døy. Trur du det?
27  Ja, Herre, svara ho, eg hev trutt, og trur, at du er Messias, Guds Son, han som skulde koma til verdi.
28  Med so sagt gjekk ho av stad og kalla på Maria, syster si, og sa til henne i løynd: Meisteren er her og spør etter deg.
29  Då ho høyrde det, reiste ho seg snøgt og gjekk ut til han.
30  Jesus hadde endå ikkje kome inn i byen; han var endå på den staden der Marta hadde møtt han.
31  Då jødane som var heime hjå Maria og trøysta henne, såg at ho reiste seg brått og gjekk ut, fylgde dei etter henne; dei tenkte ho gjekk ut til gravi og vilde gråta der.
32  Som no Maria kom dit som Jesus var, og fekk sjå han, kasta ho seg ned for føtene hans og sa: Herre, hadde du vore her, so hadde ikkje bror min døytt.
33  Då Jesus såg at ho gret, og at jødane som hadde fylgt henne, gret, vart han harm i hugen og ristest og sa:
34  Kvar hev de lagt han? - Kom og sjå, Herre! svara dei.
35  Jesus gret.
36  Då sa jødane: Sjå kor kjær han hadde han!
37  Og sume av dei sa: Kunde ikkje han som opna augo på den blinde, ha gjort det so at denne mannen ikkje hadde døytt?
38  Då vart Jesus på nytt lag harm inni seg, og gjekk burt til gravi; det var ein heller, og det låg ein stein attfyre.
39  Tak steinen ifrå! segjer Jesus. Då segjer Marta, syster åt den avlidne: Herre, det tevjar alt av han, for han hev lege der på fjorde dagen!
40  Jesus segjer til henne: Sa eg deg ikkje at dersom du trur, skal du få sjå Guds herlegdom?
41  So tok dei steinen ifrå. Og Jesus lyfte augo mot himmelen og sa: Fader! eg takkar deg for di du hev høyrt meg!
42  Eg visste nok at du alltid høyrer meg; men for folket skuld som stend her ikring, segjer eg dette, so dei skal tru at det er du som hev sendt meg.
43  Då han det hadde sagt, ropa han med høg røyst: Lasarus, kom ut!
44  Ut kom den daude, med føtene og hendene sveipte i lindar, og med ein sveiteduk bunden kring andletet. Jesus segjer til dei: Løys han, so han fær ganga!
45  Mange av jødane, alle dei som var komne til Maria og hadde set det han gjorde, trudde då på han.
46  Nokre av dei gjekk til farisearane og sa dei kva Jesus hadde gjort.
47  Då kalla øvsteprestane og farisearane rådet i hop til eit møte og sa: Kva skal me gjera? Denne mannen gjer mange teikn!
48  Let me han få halda på soleis, kjem alle til å tru på han, og då kjem romarane og tek både landet og folket vårt.
49  Og ein av dei, Kaifas - han var øvsteprest det året - sa til dei:
50  De skynar ingen ting! Ikkje heller tenkjer de på at det er til bate for dykk at ein mann døyr for landslyden, so ikkje heile folket gjeng til grunns.
51  Det sa han ikkje av seg sjølv, men av di han var øvsteprest det året, var ordi hans ein spådom um at Jesus skulde døy for folket,
52  og ikkje berre for folket, men at han og skulde samla i hop til eitt Guds born som er spreidde ikring.
53  Frå den dagen la dei upp råd um å drepa han.
54  Difor gjekk ikkje Jesus lenger fritt ikring millom jødane, men for derifrå til dei bygdene som ligg tett med øydemarki, til ein by som heiter Efra'im; der heldt han til eit bel med læresveinane sine.
55  No leid det nær til påskehelgi åt jødane, og mange for frå bygdene upp til Jerusalem fyre påske og skulde reinsa seg.
56  Då leita dei etter Jesus, og sa seg imillom medan dei stod i templet: Kva tenkjer de? Kjem han slett ikkje til høgtidi?
57  Men øvsteprestane og farisearane hadde gjeve påbod um at dersom nokon fekk vita kvar han var, skulde han segja ifrå, so dei kunde gripa han.
 
 
# Johannes' evangelium 12
1  Seks dagar fyre påske kom Jesus til Betania, der Lasarus budde, han som Jesus hadde vekt upp frå dei daude.
2  Der gjorde dei eit gjestebod for han; Marta stelte for dei, og Lasarus var ein av dei som sat til bords med han.
3  Då tok Maria eit pund ekte, dyr nardesalve og salva føtene åt Jesus, og turka føtene hans med håret sitt; og huset vart fullt av salve-angen.
4  So segjer Judas Iskariot, ein av læresveinane hans, han som sidan sveik han:
5  Kvi vart ikkje denne salven seld for tri hundrad peningar og gjeven til fatigfolk?
6  Det sa han ikkje av umsut for dei fatige, men av di han var ein tjuv; det var han som hadde pungen, og han tok jamleg av det som vart lagt ned der.
7  Då sa Jesus: Lat henne vera i fred! Det er som ho skulde ha gøymt det til jordferdsdagen min.
8  For dei fatige hev de alltid hjå dykk, men meg hev de ikkje alltid.
9  No fekk ei stor mengd av jødane vita at han var der, og dei kom, ikkje berre for Jesu skuld, men og for å sjå Lasarus som han hadde vekt upp frå dei daude.
10  Då la øvsteprestane upp råd um å drepa Lasarus og;
11  for mange av jødane gjekk for hans skuld dit og kom til å tru på Jesus.
12  Dagen etter spurdest det bland den store folkehopen som var komen til høgtidi, at Jesus var på veg til Jerusalem.
13  Då tok dei palmegreiner og gjekk til møtes med han og ropa: Hosianna! Velsigna vere han som kjem i Herrens namn, Israels konge!
14  Jesus fann seg eit ungt asen og sette seg på det, so som skrive stend:
15  Ottast ikkje, Sions dotter! Sjå, her kjem din konge ridande på ein asenfole.
16  I fyrstninga skyna ikkje læresveinane dette; men då Jesus var herleggjord, då kom dei i hug at dette var skrive um han, og at dei hadde gjort det so for han.
17  Folkehopen som var med han, vitna at han hadde ropa Lasarus ut or gravi og vekt han upp frå dei daude.
18  Difor var det og folket kom imot han; for dei hadde høyrt at han hadde gjort det teiknet.
19  Då sa farisearane seg imillom: Der ser de, det nyttar dykk inkje; heile verdi flyg etter han!
20  Det var nokre grekarar der, av dei som jamleg for upp og tilbad på høgtidi;
21  dei kom til Filip, han frå Betsaida i Galilea, og bad han: Gode herre, me vilde so gjerne få sjå Jesus!
22  Filip gjeng og segjer det til Andreas, og Andreas og Filip kjem og segjer det til Jesus.
23  Jesus svara dei so: Timen er komen då Menneskesonen skal herleggjerast!
24  Det segjer eg dykk for visst og sant: Fell ikkje kveitekornet i jordi og døyr, so er det og vert det berre eitt korn; men døyr det, gjev det stor grøda.
25  Den som elskar livet sitt, misser det, og den som hatar livet sitt i denne verdi, skal berga det til eit æveleg liv.
26  Um nokon tener meg, so lyt han fylgja meg, og der som eg er, der skal tenaren min og vera; den som tener meg, han skal Faderen æra.
27  No er sjeli mi full av uro, og kva skal eg segja: Fader, frels meg frå denne stundi? Men nei, difor er det eg hev kome til denne stundi -
28  Fader, herleggjer namnet ditt! Då kom det ei røyst frå himmelen: Både hev eg herleggjort det og skal eg på nytt herleggjera det.
29  Folket som stod der og høyrde det, sa at tora hadde slege. Andre sa: Det var ein engel som tala til han.
30  Då tok Jesus til ords og sa: Det var ikkje for mi skuld denne røysti kom, men for dykkar skuld.
31  No gjeng det dom yver denne verdi, no skal hovdingen yver denne verdi kastast ut.
32  Og når eg vert lyft upp frå jordi, skal eg draga alle åt meg.
33  Det sa han for å syna kva slag avferd han skulde få.
34  Folket svara: Me hev høyrt av lovi at Messias lever æveleg; korleis hev det seg då at du segjer Menneskesonen skal lyftast upp? Kven er denne Menneskesonen?
35  Då sa Jesus til dei: Endå ei liti stund er ljoset ibland dykk. Gakk so lenge de hev ljoset, so ikkje myrkret skal koma yver dykk! Den som gjeng i myrkret, veit ikkje kvar han kjem av.
36  So lenge de hev ljoset, so tru på ljoset, so de kann verta born åt ljoset. Soleis tala Jesus; so gjekk han burt og løynde seg for dei.
37  Men endå han hadde gjort so mange teikn for augo deira, trudde dei ikkje på han;
38  Det skulde sannast det ordet som profeten Esaias hev tala: Herre, kven trudde det bodet me høyrde? Og kven synte Herrens arm seg for?
39  Difor kunde dei ikkje tru; for ein annan stad hev Esaias sagt:
40  Han hev gjort augo deira blinde og gjort hjarta deira hardt, so dei ikkje skal sjå med augo og skyna med hjarto og venda um, so eg kunde få lækja dei.
41  So sa Esaias for di han såg hans herlegdom og tala um han.
42  Like vel var det då mange, jamvel av styresmennene, som trudde på han; men dei vilde ikkje kjennast ved det for farisearane skuld; dei var redde dei kunde verta utstøytte or synagoga;
43  for dei heldt æra hjå menneski gjævare enn æra hjå Gud.
44  Men Jesus ropa ut: Den som trur på meg, trur ikkje på meg, men på han som sende meg,
45  og den som ser meg, ser han som hev sende meg.
46  Eg er komen til verdi - eit ljos, so ingen som trur på meg, skal verta verande i myrkret.
47  Um nokon høyrer ordi mine og ikkje tek vare på dei, so dømer ikkje eg han; for eg er ikkje komen på den måten at eg skal døma verdi, men at eg skal frelsa verdi.
48  Den som vandar meg og ikkje tek imot ordi mine, hev den som dømer han: ordet eg hev tala, det skal døma han på den siste dag.
49  For eg hev ikkje tala av meg sjølv; men Faderen, som sende meg, han hev sagt meg fyre kva eg skal segja og kva eg skal tala;
50  og eg veit at hans fyresegn er eit æveleg liv. So talar eg då det som eg talar, heiltupp so som Faderen hev sagt meg.
 
 
# Johannes' evangelium 13
1  Det var straks fyre påskehøgtidi: Jesus visste at hans time var komen då han skulde fara burt frå denne verdi og heim til Faderen, og som han hadde elska sine eigne, som var i verdi, so elska han dei til enden.
2  Då dei heldt kveldverd, og djevelen alt hadde skote det i hugen på Judas Simonsson Iskariot at han skulde svika han,
3  og då Jesus visste at Faderen hadde gjeve alt i hans hender, og at han var komen frå Gud og gjekk til Gud,
4  so reiser han seg frå bordet og legg av seg kjolen og tek eit handklæde og bind um seg;
5  so slær han vatn i vaskefatet og tok til å två føtene åt læresveinane og turka dei med linklædet som han hadde bunde kring livet.
6  Han kjem til Simon Peter, og han segjer til han: Herre, tvær du mine føter?
7  Jesus svara han so: Kva det er eg gjer, veit du ikkje no, men du skal skyna det sidan.
8  Aldri i verdi skal du två mine føter, segjer Peter. Dersom eg ikkje tvær deg, hev du ingen ting i hop med meg, svara Jesus.
9  Simon Peter segjer til han: Herre, ikkje berre føtene, men hendene og hovudet med!
10  Den som hev lauga seg, treng ikkje två anna enn føtene; elles er han heiltupp rein, segjer Jesus; og de er reine, men ikkje alle.
11  Han visste kven som skulde svika han; difor var det han sa: De er ikkje reine alle.
12  Då han no hadde tvege føtene deira og teke på seg kjolen sin og sett seg til bords att, sa han til dei: Skynar de kva det er eg hev gjort med dykk?
13  De kallar meg meister og herre, og det med rette, for det er eg.
14  Hev no eg, herren og meisteren, tvege føtene dykkar, so hev de og den skyldnaden at de skal två føtene åt kvarandre.
15  Det er eit mynster eg hev synt dykk; som eg gjorde med dykk, so skal de og gjera.
16  Det segjer eg dykk for visst og sant: Ein tenar er ikkje større enn herren sin, og ein ærendsvein er ikkje større enn den som hev sendt han.
17  Veit de det, so er de sæle, so sant de gjer etter det.
18  Eg talar ikkje um dykk alle; eg veit kven eg valde ut; men det var so Skrifti skulde sannast: Den som et sitt brød med meg, hev lyft sin hæl imot meg.
19  Eg segjer dykk det alt no, fyrr det hev hendt, so de, når det hender, skal tru at eg er den eg er.
20  Det segjer eg dykk for visst og sant: Den som tek imot ein eg sender, tek imot meg, og den som tek imot meg, tek imot den som sende meg.
21  Då Jesus hadde sagt det, vart han uppøst i åndi og sa sterkt og ålvorsamt: Det segjer eg dykk for visst og sant: Ein av dykk kjem til å svika meg!
22  Læresveinane såg på kvarandre og kunde ikkje skyna kven det var han meinte.
23  Ein av læresveinane - den som Jesus elska - sat ved høgre sida hans.
24  Honom gjer Simon Peter eit teikn til, og segjer til han: Seg kven han meiner!
25  Han bøygde seg då næmare innåt Jesus og segjer til han: Herre, kven er det?
26  Det er han som eg gjev den beten eg no duppar i fatet, svara Jesus. So duppar han beten, og tek og gjev han til Judas Simonsson Iskariot.
27  Og då han hadde fenge beten, då for Satan i han. So segjer Jesus til han: Gjer det snart, det du vil gjera!
28  Men ingen av dei som sat med til bords, skyna kva han meinte med det han sa til han.
29  Sidan det var Judas som hadde pungen, tenkte sume at Jesus vilde segja som so: Kjøp det me treng til høgtidi! eller at han skulde gjeva noko til dei fatige.
30  Med det same Judas hadde teke mot beten, gjekk han ut. Det var natt.
31  Då han var gjengen, segjer Jesus: No er Menneskesonen herleggjord, og Gud er herleggjord i han.
32  Er Gud herleggjord i han, so skal Gud og herleggjera han i seg sjølv, og han skal herleggjera han snart.
33  Berre ei liti stund er eg endå hjå dykk, borni mine. De kjem til å leita etter meg, og som eg sa til jødane: Dit eg gjeng, kann ikkje de koma, so segjer eg no til dykk og.
34  Eit nytt bod gjev eg dykk: at de skal elska kvarandre; liksom eg hev elska dykk, so skal de og elska kvarandre.
35  På det skal alle skyna at de er mine læresveinar - på det at de hev kjærleik til kvarandre.
36  Simon Peter segjer til han: Herre, kvar gjeng du av? Jesus svara: Dit eg gjeng, kann du ikkje fylgja meg no, men du skal fylgja meg sidan.
37  Kvi kann eg ikkje fylgja deg straks, Herre? segjer Peter; eg vil gjeva mitt liv for deg!
38  Vil du gjeva ditt liv for meg? svara Jesus; det segjer eg deg for visst og sant: Hanen kjem ikkje til å gala fyrr du hev avneitta meg tri gonger.
 
 
# Johannes' evangelium 14
1  Lat ikkje hjarta dykkar uroast! Tru på Gud, og tru på meg!
2  I huset åt Far min er det mange rom; var det ikkje so, hadde eg vel då sagt dykk det; for eg gjeng burt og vil stella til ein verestad åt dykk.
3  Og når eg hev gjenge burt og stelt til ein verestad åt dykk, kjem eg att og tek dykk til meg, so de og skal vera der eg er.
4  Og vegen dit eg gjeng, den veit de.
5  Tomas segjer til han: Herre, me veit ikkje kvar du gjeng av; korleis kann me då vita vegen?
6  Jesus svarar: Eg er vegen og sanningi og livet. Ingen kjem til Faderen utan gjenom meg.
7  Hadde de kjent meg, so hadde de kjent Far min og, og frå denne stund kjenner de han og hev set han.
8  Filip segjer til han: Herre, lat oss få sjå Faderen, so hev me nok!
9  Jesus svarar: No hev eg vore so lang ei tid i hop med dykk, og du kjenner meg ikkje, Filip? Den som hev set meg, hev set Faderen; korleis kann du då segja: Lat oss få sjå Faderen?
10  Trur du ikkje at eg er i Faderen, og Faderen er i meg? Dei ordi eg talar til dykk, talar eg ikkje av meg sjølv; men Faderen, som bur i meg, han er det som gjer sine verk.
11  Tru meg at eg er i Faderen, og Faderen er i meg! Um ikkje det, so tru meg for sjølve verki skuld!
12  Det segjer eg dykk for visst og sant: Den som trur på meg, han skal gjera dei same verki som eg gjer, og han skal gjera større verk enn dei. For eg gjeng til Faderen,
13  og alt de bed um i mitt namn, det skal eg gjera, so Faderen kann verta herleggjord i Sonen.
14  Bed de meg um noko i mitt namn, so skal eg gjera det.
15  Elskar de meg, so held de bodi mine;
16  då skal eg beda Faderen, og han skal gjeva dykk ein annan målsmann, som skal vera hjå dykk i all æva,
17  Sannings-Anden, som verdi ikkje kann få, for ho ser han ikkje og kjenner han ikkje. De kjenner han; for han bur hjå dykk og skal vera inni dykk.
18  Eg vil ikkje lata dykk vera att åleine som foreldrelause born; eg kjem til dykk.
19  Um ei liti stund ser verdi meg ikkje lenger; men de ser meg; for eg lever, og de skal leva.
20  Den dagen skal de skyna at eg er i Far min, og de er i meg, og eg i dykk.
21  Den som hev bodi mine og held dei, han er den som elskar meg, og den som elskar meg, han skal Far min elska, og eg skal elska han og openberra meg for han.
22  Judas - ikkje Iskariot - segjer til han: Herre, korleis hev det seg at du vil openberra deg for oss og ikkje for verdi?
23  Jesus svara so: Um nokon elskar meg, held han seg etter ordet mitt, og Far min skal elska han, og me skal koma til han og taka vår bustad hjå han.
24  Den som ikkje elskar meg, held seg ikkje etter ordi mine; og ordet de høyrer, er ikkje mitt, men Far min's, som sende meg.
25  Dette hev eg tala til dykk medan eg endå var hjå dykk.
26  Men målsmannen, den Heilage Ande, som Faderen skal senda i mitt namn, han skal læra dykk alt og minna dykk på alt det eg hev sagt dykk.
27  Fred leiver eg åt dykk, min fred gjev eg dykk; eg gjev dykk ikkje fred på den måten som verdi gjer det. Lat ikkje hjarta dykkar uroast og ikkje reddast!
28  De høyrde eg sa til dykk: Eg gjeng burt og kjem til dykk att. Elska de meg, so gledde de dykk for di eg gjeng til Faderen; for Faderen er større enn eg.
29  Og no hev eg sagt dykk det fyrr det hev hendt, so de skal tru når det hender.
30  Heretter kjem eg ikkje til å tala mykje med dykk; for no kjem hovdingen yver verdi. I meg eig han ingen ting,
31  men so verdi skal sjå at eg elskar Faderen og gjer so som han hev sagt til meg - reis dykk, og lat oss ganga herifrå!
 
 
# Johannes' evangelium 15
1  Eg er det sanne vintreet, og Far min er vingardsmannen.
2  Kvar grein på meg som ikkje ber frukt, tek han burt, og kvar som ber frukt, reinskar han, so ho skal bera meir frukt.
3  De er alt reine for skuld ordet som eg hev tala til dykk.
4  Ver i meg, so er eg i dykk! Som greini ikkje kann bera frukt av seg sjølv, men berre når ho er på vintreet, so kann ikkje de heller utan de er i meg.
5  Eg er vintreet, de er greinene. Den som er i meg, og eg i han, han ber mykje frukt; for utan meg kann de ingen ting gjera.
6  Um nokon ikkje vert verande i meg, vert han kasta ut som ei grein og visnar; folk sankar dei i hop og kastar dei på elden, og dei brenn.
7  Vert de verande i meg, og vert ordi mine verande i dykk, so bed um kva de vil, og de skal få det!
8  På den måten vert Far min herleggjord at de ber mykje frukt, og de skal verta mine læresveinar.
9  Som Faderen hev elska meg, so hev eg elska dykk; ver i min kjærleik!
10  Held de bodi mine, so er de i min kjærleik, liksom eg hev halde bodi åt Far min og er i hans kjærleik.
11  Dette hev eg tala til dykk so mi gleda kann verta i dykk, og dykkar gleda kann vera fullkomi.
12  Det er bodet mitt at de skal elska kvarandre, som eg hev elska dykk.
13  Ingen hev større kjærleik enn at han gjev livet sitt for venene sine.
14  De er venene mine so sant de gjer det eg segjer til dykk.
15  Eg kallar dykk ikkje tenarar lenger; for tenaren veit ikkje kva herren hans gjer; men dykk kallar eg vener, for alt eg hev høyrt av Far min, hev eg sagt til dykk.
16  De hev ikkje valt ut meg, men eg hev valt ut dykk, og sett dykk til å ganga ut og bera frukt - frukt som varer ved, so Faderen kann gjeva dykk alt de bed um i mitt namn.
17  Det er det eg legg dykk på hjarta at de skal elska kvarandre!
18  Når verdi hatar dykk, so skal de vita at ho hev hata meg fyre dykk.
19  Var de av verdi, so vilde verdi elska sitt eige. Men for di de er ikkje av verdi, men eg hev valt dykk ut or verdi, difor hatar verdi dykk.
20  Kom i hug det ordet eg sa dykk: Ein tenar er ikkje større enn herren sin; hev dei forfylgt meg, vil dei forfylgja dykk og; hev dei halde seg etter mitt ord, vil dei halda seg etter dykkar ord og.
21  Men alt dette kjem dei til å gjera mot dykk for mitt namn skuld, av di dei ikkje kjenner den som sende meg.
22  Var eg ikkje komen og hadde tala til dei, so hadde dei ikkje synd; men no hev dei ingen ting å orsaka syndi si med.
23  Den som hatar meg, hatar Far min og.
24  Hadde eg ikkje gjort slike verk ibland dei som ingen annan hev gjort, so hadde dei ikkje synd; men no hev dei set dei, og like vel hatar dei både meg og Far min.
25  Men det er av di det laut sannast det ordet som er skrive i lovi deira: Utan orsak hata dei meg.
26  Når målsmannen kjem, han som eg skal senda dykk frå Faderen, Sannings-Anden, som gjeng ut frå Faderen, so skal han vitna um meg.
27  Men de og skal vitna; for de hev vore med meg frå det fyrste.
 
 
# Johannes' evangelium 16
1  Dette hev eg tala til dykk so de ikkje skal koma til å styggjast.
2  Dei kjem til å støyta dykk ut or synagogone; ja, det kjem ei tid då kvar den som drep dykk, trur at han tener Gud med det;
3  og det gjer dei av di dei ikkje kjenner Faderen og ikkje meg heller.
4  Men dette hev eg tala til dykk, so de, når den tidi kjem, skal koma i hug eg hev sagt dykk det; eg sa det ikkje til dykk frå det fyrste, for då var eg hjå dykk.
5  Men no gjeng eg til han som hev sendt meg, men ingen av dykk spør meg: Kvar gjeng du av?
6  men for di eg hev tala dette til dykk, er hjarta dykkar fullt av sorg.
7  Men eg segjer dykk som sant er: Det er til bate for dykk at eg gjeng burt. For gjeng eg ikkje burt, kjem målsmannen ikkje til dykk; men gjeng eg burt, so skal eg senda han til dykk.
8  Og når han kjem, skal han yvertyda verdi um synd og um rettferd og um dom:
9  um synd, av di dei ikkje trur på meg;
10  um rettferd, av di eg gjeng til Faderen, og de ikkje ser meg lenger;
11  um dom, av di hovdingen yver denne verdi er dømd.
12  Endå hev eg mykje å segja dykk, men de kann ikkje bera det no.
13  Men når han kjem, Sannings-Anden, skal han leida dykk fram til heile sanningi; for han skal ikkje tala av seg sjølv, men alt det han høyrer, skal han tala, og det som skal koma, skal han gjera kunnigt for dykk.
14  Han skal herleggjera meg; for det er av mitt han tek og lærer dykk.
15  Alt det Faderen hev, er mitt; difor sa eg, at han tek av mitt og lærer dykk.
16  Um ei lita stund ser de meg ikkje lenger, og um ei liti stund att skal de få sjå meg.
17  Då sa nokre av læresveinane seg imillom: Kva meiner han med dette som han segjer til oss: Um ei liti stund ser de meg ikkje, og um ei liti stund att skal de få sjå meg, og: Eg gjeng til Faderen?
18  Kva meiner han med det: ei liti stund, sa dei; me skynar ikkje kva han talar um.
19  Jesus skyna at dei vilde spyrja han, og han sa til dei: Er det det de dryfter med kvarandre, at eg sa: Um ei liti stund ser de meg ikkje, og um ei liti stund att skal de få sjå meg?
20  Det segjer eg dykk for visst og sant: De skal gråta og øya, men verdi skal gleda seg. De skal syrgja, men sorgi dykkar skal vendast til gleda.
21  Når ei kona skal eiga barn, er ho sutfull av di timen hennar er komen; men når ho hev fenge barnet, kjem ho ikkje lenger i hug kor vondt ho hev lide, so glad er ho for di eit menneske er født til verdi.
22  Soleis er de og sutfulle no; men eg skal sjå dykk att; då vert de hjarteglade, og ingen tek gleda dykkar frå dykk.
23  Den dagen skal de ikkje spyrja meg um noko. Det segjer eg dykk for visst og sant: Bed de Faderen um noko, so skal han gjeva dykk det i mitt namn.
24  Til dessa hev de ikkje bede um noko i mitt namn - bed, so skal de få, so gleda dykkar kann vera fullkomi!
25  Dette hev eg tala til dykk i likningar. Det kjem ei tid då eg ikkje skal tala til dykk i likningar lenger, men fortelja dykk ope og endefram um Faderen.
26  Den dagen skal de beda i mitt namn, og eg segjer dykk ikkje at eg vil beda Faderen for dykk;
27  for Faderen sjølv elskar dykk, for di de hev elska meg og trutt at eg hev gjenge ut frå Gud.
28  Eg hev gjenge ut frå Faderen og er komen hit til verdi; no fer eg burt frå verdi att og gjeng til Faderen.
29  Læresveinane segjer: Sjå, no talar du endefram og segjer ingi likning.
30  No veit me at du veit alt og ikkje treng at nokon spør deg; difor trur me at du er komen frå Gud.
31  No trur de! svara Jesus;
32  sjå det kjem ei stund - ja, ho er alt komi - då de skal spreidast kvar til sin heim og lata meg vera att åleine. Men eg er ikkje åleine; Faderen er med meg.
33  Dette hev eg tala til dykk, so de skal hava fred i meg. I verdi hev de trengsel; men ver hugheile! eg hev vunne yver verdi.
 
 
# Johannes' evangelium 17
1  Soleis tala Jesus; so lyfte han augo mot himmelen og sa: Fader, timen er komen! Herleggjer Son din, so Son din kann herleggjera deg!
2  etter di du hev gjeve han makt yver alt kjøt, so han skal lata alle dei du hev gjeve han, få æveleg liv;
3  Og det er det ævelege livet at dei kjenner deg, den einaste sanne Gud, og den du sende, Jesus Kristus.
4  Eg hev herleggjort deg på jordi, og fullført det verket du gav meg å gjera;
5  herleggjer no du meg, Fader, hjå deg med den herlegdomen eg hadde hjå deg fyrr verdi var til!
6  Eg hev openberra ditt namn for dei menneski du gav meg av verdi. Dei var dine, og du gav meg dei, og dei hev halde seg etter ordet ditt.
7  No veit dei at alt det du hev gjeve meg, er frå deg;
8  for dei ordi du gav meg, hev eg gjeve dei, og dei hev teke imot dei og sanna fullt ut at eg er komen frå deg, og dei trur at du hev sendt meg.
9  Eg bed for dei; eg bed ikkje for verdi, men for dei som du hev gjeve meg; for dei er dine,
10  og alt som mitt er, er ditt, og det som ditt er, er mitt, og eg er herleggjord i dei.
11  Og eg er ikkje lenger i verdi, men dei er i verdi, og eg kjem til deg. Heilage Fader, haldt dei fast i ditt namn, som du hev gjeve meg, so dei kann vera eitt, liksom me!
12  Då eg var hjå dei, heldt eg dei fast i ditt namn, som du hev gjeve meg, og vara dei, og ingen av vart fortapt, so nær som den eine som laut fortapast, so Skrifti skulde sannast.
13  Men no kjem eg til deg, og dette talar eg medan eg er i verdi, so dei skal hava mi gleda i seg i fullt mål.
14  Eg hev gjeve dei ditt ord, og verdi hev lagt dei for hat for di dei ikkje er av verdi, som eg ikkje er av verdi.
15  Eg bed ikkje at du skal taka dei burt or verdi, men at du skal vara dei for det vonde.
16  Av verdi er dei ikkje, som eg ikkje er av verdi.
17  Helga dei i sanningi! Ditt ord er sanning.
18  Som du hev sendt meg til verdi, so hev eg og sendt dei til verdi;
19  og eg helgar meg for dei, so dei og skal vera helga i sanningi.
20  Og eg bed ikkje einast for desse, men og for dei som kjem til å tru på meg for deira ord skuld,
21  at dei alle må vera eitt, som du, Fader, er i meg, og eg er i deg - at dei og må vera i oss - so verdi kann tru at du hev sendt meg.
22  Eg hev gjeve dei den herlegdomen som du hev gjeve meg, so dei skal vera eitt, liksom me er eitt,
23  eg i dei og du i meg, so dei skal vera fullkomeleg eitt - so verdi kann skyna at du hev sendt meg og elska dei, som du hev elska meg.
24  Fader, eg vil at dei du hev gjeve meg, dei skal og vera der eg er, vera hjå meg, so dei fær skoda min herlegdom, som du hev gjeve meg, av di du hev elska meg fyrr verdi vart grunnlagd.
25  Rettferdige Fader, verdi kjenner deg ikkje, men eg kjenner deg, og desse hev kanna at du hev sendt meg;
26  eg hev gjort namnet ditt kunnigt for dei og skal gjera det kunnigt, so den kjærleiken du hev havt til meg, kann vera i dei, og eg sjølv kann vera i dei.
 
 
# Johannes' evangelium 18
1  Då Jesus hadde tala desse ordi, gjekk han ut med læresveinane sine og yver til hi sida av Kedronsbekken. Der var det ein hage; den gjekk han og læresveinane inn i.
2  Men Judas, svikaren, kjende og den staden; for der kom Jesus ofte saman med læresveinane sine.
3  Judas hadde fenge med seg vaktmannskapet og nokre av sveinane åt øvsteprestane og farisearane, og no kom han dit med kyndlar og lampor og våpen.
4  Som no Jesus visste alt som skulde koma yver han, gjekk han fram og sa til dei: Kven leitar de etter?
5  Jesus frå Nasaret, svara dei. Det er eg, segjer han. Judas, svikaren, stod der og saman med dei.
6  Då han no sa til dei: Det er eg, for dei attende og fall til jordi.
7  So spurde han dei endå ein gong: Kven leitar de etter? - Jesus frå Nasaret, sa dei.
8  Eg hev alt sagt dykk at det er eg, svara Jesus; er det meg de leitar etter, so lat desse få ganga!
9  Soleis skulde det sannast det ordet han hadde sagt: Eg hev ikkje mist nokon av dei du gav meg.
10  Simon Peter hadde eit sverd; det drog han og hogg til tenaren åt øvstepresten og sneidde av han det høgre øyra. Tenaren heitte Malkus.
11  Då sa Jesus til Peter: Stikk sverdet ditt i slira! Lyt eg ikkje drikka den skåli som Far min hev gjeve meg?
12  Vaktmannskapet og hovdingen deira og sveinane åt jødane tok no Jesus og batt han.
13  Fyrst førde dei han til Annas; for han var verfar åt Kaifas, som var øvsteprest det året.
14  Det var Kaifas som hadde gjeve jødane den rådi at det var best EIN mann døydde for folket.
15  Med Jesus fylgde Simon Peter og ein annan læresvein. Den læresveinen var kjend med øvstepresten, og kom med Jesus inn i garden åt øvstepresten;
16  men Peter vart standande utanfor, ved døri. Den andre læresveinen, han som var kjend med øvstepresten, gjekk då ut og tala med gjenta som vakta porten, og fekk Peter inn.
17  So segjer portnargjenta til Peter: Du skulde vel ikkje vera ein av læresveinane åt denne mannen? Nei, svara han.
18  Huskarane og sveinane hadde gjort upp ein koleld og stod og vermde seg; for det var kaldt. Og Peter stod og hjå dei og vermde seg.
19  Øvstepresten spurde no Jesus um læresveinane hans og um læra hans.
20  Jesus svara: Eg hev tala fritt og ope for all verdi; eg lærde allstødt i synagoga og i templet, der alle jødane kjem saman, og eg hev aldri tala i løynd.
21  Kvi spør du meg? Spør dei som hev høyrt meg, kva det er eg hev tala til dei! Dei veit kva eg hev sagt.
22  Då han sa det, gav ein av sveinane som stod innmed, Jesus eit slag i andletet og sa: Svarar du øvstepresten so?
23  Hev eg sagt noko urett, svara Jesus, so prova at det er urett; men var det rett det eg sa, kvi slær du meg då?
24  So sende Annas han bunden av stad til Kaifas, øvstepresten.
25  Medan stod Simon Peter og vermde seg. Då sa dei til han: Du skulde vel ikkje vera ein av læresveinane hans du og? Han neitta det og sa: Nei, det er eg ikkje.
26  So segjer ein av huskarane åt øvstepresten - han var skyld den som Peter hadde hogge øyra av -: Såg eg deg ikkje sjølv i lag med han i hagen?
27  Då neitta Peter att. Og med det same gol hanen.
28  Frå Kaifas fører dei Jesus til borgi. Det var tidleg på morgonen. Sjølve gjekk dei ikkje inn i borgi; for dei vilde ikkje gjera seg ureine, so dei ikkje kunde eta påskematen.
29  So gjekk Pilatus ut til dei og sa: Kva er det for klagemål de fører mot denne mannen?
30  Var han ikkje ein illgjerdsmann, so hadde me ikkje gjeve han yver til deg, svara dei.
31  Då sa Pilatus til dei: Tak de han og døm han etter lovi dykkar! - Me hev ikkje lov til å taka livet av nokon, svara jødane.
32  Soleis skulde det sannast det ordet Jesus hadde sagt då han vitra um kva slag avferd han skulde få.
33  So gjekk Pilatus inn i borgi att; han kalla Jesus fyre seg og sa til han: Er du kongen yver jødane?
34  Jesus svara: Segjer du det av deg sjølv, eller hev andre tala soleis til deg um meg?
35  Er då eg ein jøde? svara Pilatus; folket ditt og øvsteprestane hev gjeve deg yver til meg. Kva hev du gjort?
36  Jesus svara: Mitt rike er ikkje av denne verdi; var riket mitt av denne verdi, so hadde sveinane mine stridt for meg, so eg ikkje skulde koma i hendene på jødane. Men no er ikkje riket mitt av denne verdi.
37  Men so er du då ein konge? sa Pilatus. Jesus svara, Det er som du segjer; eg er ein konge. Til det er eg fødd, og til det er eg komen til verdi at eg skal vitna for sanningi. Kvar den som er av sanningi, lyder på mi røyst.
38  Kva er sanning? svara Pilatus, og med so sagt gjekk han ut att til jødane og sa til dei: Eg finn ingi skuld hjå han;
39  men de er vane med at eg gjev dykk ein fri på påskehøgtidi - vil de då at eg skal gjeva dykk kongen yver jødane fri?
40  Men dei ropa alle på nytt: Ikkje han, men Barabbas! Barabbas, det var ein røvar.
 
 
# Johannes' evangelium 19
1  Då tok Pilatus og let dei hudfletta Jesus.
2  Og hermennene fletta ein krans av klunger og sette på hovudet hans og kasta ei purpurkåpe um han, og gjekk fram for han og sa:
3  Heil deg, jødekonge! og slo til han i andletet.
4  Pilatus gjekk ut att og sa til dei: Her kjem eg ut til dykk med han, so de skal vita at eg ikkje finn nokor skuld hjå han.
5  So kom Jesus ut med klungerkransen på og purpurkåpa, og Pilatus segjer til dei: Sjå det mennesket!
6  Då øvsteprestane og sveinane deira fekk sjå han, skreik dei: Krossfest, krossfest! Pilatus segjer til dei: Tak de og krossfest han! Eg finn ingi skuld hjå han.
7  Jødane svara: Me hev ei lov; etter den lyt han døy, for di han hev gjort seg sjølv til Guds Son.
8  Då Pilatus høyrde det ordet, vart han endå reddare;
9  han gjekk inn att i borgi og spurde Jesus: Kvar er du ifrå? Men Jesus gav han ikkje noko svar.
10  Pilatus segjer til han: Svarar du meg ikkje? Veit du ikkje at eg hev makt til å gjeva deg fri og hev makt til å krossfesta deg?
11  Jesus svara: Du hadde ingi makt yver meg, var det ikkje gjeve deg ovantil. Difor hev han større synd den som gav meg yver til deg.
12  Etter dette vilde Pilatus gjerne gjeva han fri. Men jødane ropa: Gjev du han fri, er du ikkje ven med keisaren. Kvar den som gjer seg sjølv til konge, set seg upp imot keisaren.
13  Då Pilatus høyrde dei ordi, førde han Jesus ut og sette seg i domarsetet, på den staden dei kallar Tavletilet - på hebraisk heiter det Gabbata -.
14  Det var då fyrebuingsdagen i påskehelgi, og um lag den sette timen. So segjer han til jødane: Sjå her er kongen dykkar!
15  Då ropa dei: Burt, burt med han, burt med han! Krossfest han! - Skal eg krossfesta kongen dykkar? segjer Pilatus. Me hev ingen konge utan keisaren, svara øvsteprestane.
16  Då gav han Jesus yver til dei, so han skulde krossfestast.
17  So tok dei Jesus med seg. Han bar sjølv krossen sin og gjekk ut til Skallestaden dei kallar - på hebraisk heiter det Golgata -.
18  Der feste dei han til krossen, og saman med han tvo andre, ein på kvar sida, og Jesus midt imillom.
19  Pilatus skreiv og ei innskrift og sette på krossen; ho lydde so: Jesus frå Nasaret, kongen yver jødane.
20  Den innskrifti las då mange av jødane; for staden der Jesus vart krossfest, var tett utmed byen, og det var skrive på hebraisk og latin og gresk.
21  Då sa øvsteprestane åt jødane til Pilatus: Skriv ikkje: Kongen yver jødane, men Han sa: Eg er konge yver jødane!
22  Det eg hev skrive, hev eg skrive, svara Pilatus.
23  Då hermennene hadde fest Jesus til krossen, tok dei klædi hans og skifte i fire luter, ein for kvar hermann. Kjortelen tok dei og. Kjolen var usauma og heilvoven alt ovantil;
24  difor sa dei seg imillom: Lat oss ikkje riva han sund, men kasta lut um kven som skal hava han! Soleis skulde Skrifti sannast: Dei skifte klædi mine millom seg, og kasta lut um kjolen min. So gjorde no hermennene.
25  Men innmed krossen åt Jesus stod mor hans og morsyster hans, Maria, kona hans Klopas, og Maria Magdalena.
26  Og då Jesus såg mor si, og såg at den læresveinen som han elska, stod innmed henne, segjer han til mori: Kvinna, der er son din!
27  So segjer han til læresveinen: Der er mor di. Og frå den stundi tok læresveinen henne heim til seg.
28  Då visste Jesus at no var alt fullført, so Skrifti skulde sannast, so segjer han: Eg er tyrst.
29  Det stod eit kjer der som var fullt av vineddik; av den eddiken fyllte dei ein svamp og sette han på ein isop-stylk og heldt han upp til munnen hans.
30  Då Jesus hadde fenge vineddiken, sa han: Det er fullført! og han bøygde hovudet og gav andi si yver til Gud.
31  Etter di no det var fyrebuingsdagen, og liki ikkje måtte verta hangande på krossen um sabbaten - for den sabbatsdagen var storheilag - so bad jødane Pilatus at beini måtte brjotast sund på dei, og at dei måtte takast ned.
32  Då kom hermennene og braut sund beini både på den fyrste og den andre som hadde vorte krossfeste i hop med han.
33  Då dei kom til Jesus og såg at han alt var slokna, braut dei ikkje hans bein sund;
34  men ein av hermennene stakk han i sida med eit spjot, og straks kom det ut blod og vatn.
35  Dette vitnar ein som hev set det, og vitnemålet hans er sætande, han veit sjølv at han segjer sant, so de og må tru.
36  For dette hende av di Skrifti laut sannast: Det skal ikkje brjotast sund eit bein på han.
37  Og eit anna skriftord att lyder so: Dei skal sjå burt på han som dei hev gjenomstunge.
38  Sidan kom Josef frå Arimatea, som var ein av læresveinane åt Jesus, men dulde for det, av di han var redd jødane; han bad Pilatus um han måtte få taka lekamen åt Jesus, og Pilatus gav han lov til det. So kom han og henta lekamen hans.
39  Nikodemus, han som fyrste gongen var komen til han um natti, kom og, og hadde med seg ei blanding av myrra og aloë, um lag hundrad pund.
40  So tok dei lekamen åt Jesus og sveipte han i lin med dei angande kryddone imillom, soleis som jødane hev for vis når dei bur ein til likferd.
41  På den staden han vart krossfest, var det ein hage, og i hagen ei ny grav, som det endå aldri hadde vorte sett ned noko i.
42  Der la dei då Jesus, av di det var fyrebuingsdagen åt jødane, og gravi var nær innmed.
 
 
# Johannes' evangelium 20
1  Tidleg den fyrste dagen i vika, medan det endå var myrkt, kjem Maria Magdalena til gravi og ser at steinen er teken burt frå gravi.
2  Ho spring av stad, og kjem til Simon Peter og den andre læresveinen, han som Jesus elska, og segjer til dei: Dei hev teke Herren ut or gravi, og me veit ikkje kvar dei hev lagt han.
3  Då tok dei ut, både Peter og den andre læresveinen, og gav seg på veg til gravi.
4  Dei sprang båe saman, so sprang den andre læresveinen fyre, forare enn Peter, og kom fyrst til gravi.
5  Han lutte seg ned og glytte inn; då såg han at lindane låg der; men han gjekk ikkje inn.
6  So kjem Simon Peter etter, og gjekk inn i gravi. Han ser lindane som låg der;
7  men sveiteduken, som Jesus hadde havt kring hovudet, låg ikkje saman med lindane, men på ein stad for seg sjølv, og var balla i hop.
8  Då gjekk den andre læresveinen og inn, han som var komen fyrst til gravi, og han såg og trudde.
9  For dei skyna endå ikkje Skrifti, at han skulde standa upp frå dei daude.
10  So gjekk læresveinane heim att.
11  Men Maria stod utanfor ved gravi og gret. Som ho no gråtande lutte seg ned og glytte inn i gravi,
12  fær ho sjå tvo kvitklædde englar sitja der, ein ved hovudet og ein ved føtene, der lekamen åt Jesu hadde lege.
13  Dei segjer til henne: Kvi græt du, kvinna. Ho svarar: For di dei hev teke Herren min burt, og eg veit ikkje kvar dei hev lagt han.
14  Med so sagt snudde ho seg, og då ser ho Jesus stend der; men ho visste ikkje at det var han.
15  Jesus segjer til henne: Kvi græt du, kvinna? Kven leitar du etter? Ho tenkte det var hagemeisteren, og segjer til han: Herre, er det du som hev bore han burt, so seg meg kvar du hev lagt han; då vil eg henta han.
16  Maria! segjer Jesus. Då snur ho seg og segjer til han på hebraisk: Rabbuni! det er på vårt mål: Meister!
17  Kom ikkje nær meg! segjer Jesus; for endå hev eg ikkje fare upp til Faderen. Men gakk til brørne mine og seg dei frå meg: No fer eg upp til han som er min Fader og dykkar Fader, og min Gud og dykkar Gud!
18  Maria Magdalena kjem og segjer til læresveinane: Eg hev set Herren, og at han hadde sagt dette til henne.
19  Då det vart kveld same dagen - den fyrste i vika - og dørene var stengde der læresveinane var, av di dei var redde jødane, kom Jesus og stod midt ibland dei og segjer: Fred vere med dykk!
20  Og då han hadde sagt det, synte han dei hendene sine og sida si. Læresveinane vart glade då dei såg Herren.
21  Og han sa endå ein gong: Fred vere med dykk! Som Faderen hev sendt meg, so sender eg dykk.
22  Med desse ordi anda han på dei og segjer: Tak imot den Heilage Ande!
23  Tilgjev de nokon syndene deira, so er dei tilgjevne; held de dei att for nokon, so er dei atthaldne.
24  Tomas, ein av dei tolv, han som me kallar Didymus*, var ikkje saman med dei då Jesus kom.
25  So sa dei andre læresveinane til han: Me hev set Herren! Han svara: Det trur eg ikkje fyrr eg fær sjå naglemerket i hendene hans og fær stinga fingeren min i nagleholet og fær stinga handi mi i sida hans.
26  Åtte dagar etter var læresveinane hans inne att, og Tomas var med dei. Dørene var stengde. Då kom Jesus og stod midt ibland dei og sa: Fred vere med dykk!
27  So segjer han til Tomas: Kom hit med fingeren din, og sjå på hendene mine, og kom hit med handi di og stikk henne i sida mi, og ver ikkje vantruen, men truande!
28  Min Herre og min Gud! svara Tomas.
29  Jesus segjer til han: Sidan du hev set meg, trur du! Sæle dei som ikkje ser og endå trur!
30  Endå mange andre teikn gjorde Jesus for augo åt læresveinane sine, teikn som ikkje er skrive i denne boki.
31  Men desse er skrivne so de skal tru at Jesus er Messias, Guds Son, og so de som trur, skal hava liv i hans namn.
 
 
# Johannes' evangelium 21
1  Sidan openberra Jesus seg endå ein gong for læresveinane; det var ved Tiberias-sjøen, og gjekk soleis til:
2  Simon Peter og Tomas - han som me kallar Didymus* - og Natanael - han frå Kana i Galilea - og Sebedeus-sønene og tvo andre av læresveinane var der i hop.
3  Då segjer Simon Peter til dei: Eg vil av og fiska. - Me vil og vera med, segjer dei. So tok dei ut og steig i båten; men den natti fekk dei ikkje noko.
4  I det belet det tok til å dagast, stod Jesus med ein gong på strandi; men læresveinane visste ikkje at det var han.
5  Jesus sa til dei: De hev vel ikkje noko fisk, born? Nei, svara dei.
6  Kasta garnet på høgre sida av båten, so fær de fisk, sa han. Dei so gjorde, og då var dei ikkje god til å draga garnet, so mykje fisk var der.
7  Då segjer den læresveinen som Jesus elska, til Peter: Det er Herren! Med det same Simon Peter fekk høyra at det var Herren, batt han kjolen um seg - for han var naken - og kasta seg i sjøen.
8  Og dei andre læresveinane kom med båten, og drog garnet med fiskane etter seg; for dei var ikkje langt ifrå land, berre tvo hundrad alner på lag.
9  Då dei steig i land, ser dei ein glohaug som ligg der med fisk på og brød.
10  Kom hit med noko av den fisken de fekk! segjer Jesus.
11  Då steig Simon Peter ut i båten og drog garnet på land; det var fullt av store fiskar, hundrad og tri og femti; men endå det var so mange, gjekk ikkje garnet sund.
12  Kom hit og et morgonverden! segjer Jesus. Ingen av læresveinane våga å spyrja han: Kven er du? dei visste det var Herren.
13  Då kom Jesus og tok brødet og gav dei, og like eins fisken.
14  Dette var no tridje gongen Jesus openberra seg for læresveinane etter at han hadde stade upp frå dei daude.
15  Som dei no hadde ete morgonverden, segjer Jesus til Simon Peter: Simon Johannesson, elskar du meg meir enn desse? - Ja, Herre, svarar han; du veit at eg held av deg. - Fød lambi mine! segjer Jesus.
16  So segjer han til han att, andre gongen: Simon Johannesson, elskar du meg? Han svarar: Ja, Herre, du veit eg held av deg. Gjæt sauene mine! segjer Jesus.
17  So segjer han til han tridje gongen: Simon Johannesson, held du av meg? Peter tykte det leidt at han spurde han tridje gongen: Held du av meg? Han svara: Herre, du veit alt, du veit at eg held av deg. Jesus segjer til han: Fød sauene mine!
18  Det segjer eg deg for visst og sant: Då du var yngre, batt du sjølv beltet um deg og gjekk dit du vilde; men når du vert gamal, skal du retta ut hendene dine, og ein annan skal binda beltet um deg og føra deg dit du ikkje vil.
19  Det sa han for å vitra um kva slag daude han skulde koma til å æra Gud med. Då han hadde sagt det, segjer han til han: Fylg meg!
20  Då Peter snudde seg, ser han at den læresveinen som Jesus elska, fylgde med, han som hadde sete tett innmed han då dei heldt nattverd, og spurt: Herre, kven er den som svik deg?
21  Då Peter såg han, segjer han til Jesus: Herre, korleis skal det so ganga han?
22  Jesus svarar: Um eg vil at han skal leva til eg kjem, kva hev so du med det? Fylg du meg!
23  Soleis kom det ordet ut bland brørne: Den læresveinen døyr ikkje. Men Jesus sa ikkje til han at han ikkje skulde døy; det han sa, var: Um eg vil at han skal leva til eg kjem, kva hev so du med det?
24  Det er den læresveinen som vitnar um desse ting og hev skrive dette, og me veit at hans vitnemål er sant.
25  Det er endå mykje anna som Jesus hev gjort. Skulde det skrivast upp, kvar ting for seg, trur eg ikkje heile verdi kunde røma dei bøkene som då laut skrivast.
 
 
# Apostlenes gjerninger 1
1  Den fyrste boki, Teofilus, skreiv eg um alt som Jesus tok til med å gjera og læra,
2  alt til den dagen då han vart teken upp til Gud. Fyrr det hende, hadde han gjenom den Heilage Ande gjeve sine fyresegner til apostlane som han hadde valt seg ut.
3  Etter han hadde lide, synte han dei og med mange visse prov at han var i live; for i fyrti dagar tedde han seg tid um onnor fram for dei og tala um det som høyrer til Guds rike.
4  Og ein gong som han kom saman med dei, sa han til dei at dei ikkje skulde fara burt frå Jerusalem, men venta på det som Faderen hadde lova, det som de, sa han, hev høyrt um av meg;
5  for Johannes døypte med vatn, men de skal døypast med den Heilage Ande når det lid um nokre dagar.
6  Medan dei no soleis var samla, spurde dei han: Herre, er tidi då komi at du vil reisa upp att riket for Israel?
7  Han svara: Det høyrer ikkje dykk til å vita tider eller timar som Faderen hev sett i si eigi makt.
8  Men når den Heilage Ande kjem yver dykk, fær de kraft, og då skal de vera mine vitne både i Jerusalem og i heile Judea og Samaria og til ytste enden av jordi.
9  Då han det hadde sagt, vart han lyft upp so dei såg på det, og ei sky tok han burt or augo deira.
10  Som dei no stod og stirde upp imot himmelen medan han for burt, stod det med ein gong tvo kvitklædde menn innmed dei
11  og sa: Kvi stend de og ser upp imot himmelen, Galilea-menn? Denne Jesus som vart teken upp i himmelen frå dykk, han skal koma att på same måten som de såg han fara til himmels.
12  Då snudde dei um og gjekk attende til Jerusalem frå det berget dei kallar Oljeberget - det ligg tett innmed Jerusalem, berre ei sabbatsleid derifrå.
13  Då dei kom inn til byen, gjekk dei upp i den høgstova dei heldt til i - både Peter og Johannes, og Jakob og Andreas, Filip og Tomas, Bartolomeus og Matteus, Jakob, son åt Alfeus, og Simon Selotes og Judas, son åt Jakob.
14  Alle desse heldt samhuga ved og bad, i lag med nokre kvinnor og Maria, mor åt Jesus, og brørne hans.
15  Ein gong i desse dagane steig Peter fram millom brørne og tala - det var då samla ein flokk på um lag hundrad og tjuge mann -:
16  Brør, sa han, det laut sannast det skriftordet som den Heilage Ande longe sidan gjenom Davids munn hev tala um Judas, han som vart vegvisar for dei som greip Jesus;
17  for han var rekna millom oss og vart og kalla til dette yrket.
18  Med syndeløni vann han seg eit jordstykke, men sidan stupte han ned og sprakk midt i tvo, og all innvolen hans valt ut.
19  Og det vart kunnigt for alle Jerusalems-buane, so det jordstykket i deira mål vart kalla Hakeldama - det er Blodåkeren.
20  For det stend skrive i Salmeboki: Lat hans bustad verta øydd, lat det ikkje finnast folk der meir! og: Lat ein annan få hans embete!
21  Difor lyt ein av dei menn som hev fylgst med oss heile tidi medan Herren Jesus gjekk her ibland oss,
22  alt ifrå han vart døypt av Johannes og til den dagen han vart teken upp ifrå oss - ein av dei lyt saman med oss vera vitne um uppstoda hans.
23  So kalla dei fram tvo menn: Josef, som vart kalla Barsabbas og hadde tilnamnet Justus, og Mattias.
24  Og dei bad: Herre, du som kjenner alle hjarto, syn oss kven av desse tvo du hev kåra ut
25  til å taka det romet i dette apostelyrket som Judas gjekk utor då han for til sitt rom! -
26  So kasta dei lut millom dei. Luten fall på Mattias, og sidan vart han rekna i hop med dei elleve apostlane.
 
 
# Apostlenes gjerninger 2
1  Då kvitsunndagen kom, var dei alle samla på ein stad.
2  Då kom det brått ein ljod frå himmelen og fyllte heile huset dei sat i; det lyddest likt eit sterkt vêr som kjem farande.
3  Dei fekk sjå tungor liksom av eld, som skilde seg og sette seg på kvar ein av dei.
4  Då vart dei alle fyllte med den Heilage Ande, og dei tok til å tala med andre tungor, etter som Anden gav dei å tala.
5  Det var mange jødar der som hadde teke bustad i Jerusalem, gudlege menn frå alle land under himmelen.
6  Då no denne ljoden kom, strøymde mengdi i hop og var forstøkte, for di kvar høyrde dei tala på hans eige mål.
7  Dei vart reint frå seg av undring og sa: Er det då ikkje Galilea-menn, alle desse som talar?
8  Korleis gjeng det so til at me no alle fær høyra vårt eige mål, som me er fødde med
9  - partarar og medarar og elamitar, og me som eig heime i Mesopotamia og Judea og Kappadokia, Pontus og Asia,
10  Frygia og Pamfylia, Egyptar-land og Libya-bygdene burtimot Kyrene, og me romarar som bur her -
11  både fødde jødar og slike som hev teke jødetrui - Kreta-menn og arabar: alle høyrer me dei tala på våre eigne tungemål um Guds store verk!
12  Dei var reint frå seg alle saman og visste ikkje kva dei skulde tenkja. Kva kann dette vera? sa dei seg i millom.
13  Men sume spotta og sa: Dei er fulle! Dei hev drukke søt vin.
14  Då steig Peter fram, og dei elleve med han. Han lyfte upp målet og tala soleis til dei: Jødiske menn og alle de som bur i Jerusalem, lat meg få segja dykk kva dette er, og lyd vel etter ordi mine!
15  For desse menn er ikkje drukne, som de tenkjer - det er då berre den tridje timen på dagen -
16  men dette er det som er sagt gjenom profeten Joel:
17  Og det skal henda i dei siste dagane, segjer Gud, at eg vil renna ut av min Ande yver alt kjøt, og sønene og døtterne dykkar skal tala profetord, og dei unge gutane hjå dykk skal sjå syner, og dei gamle mennene hjå dykk skal drøyma draumar.
18  Jamvel på trælane og trælkvinnone mine vil eg renna ut av min Ande i dei dagane, og dei skal tala profetord.
19  Og eg vil lata det té seg under på høge himmelen og teikn nedpå jordi: blod og eld og røykkvervlar.
20  Soli skal verta til myrker og månen til blod, fyrr Herrens dag kjem, den store og herlege.
21  Men kvar den som kallar på Herrens namn, skal verta frelst.
22  Israelitiske menn, høyr desse ordi: Jesus frå Nasaret, ein mann som Gud hev peika ut for dykk med veldige verk og under og teikn, som Gud let han gjera ibland dykk, so som de sjølve veit -
23  han vart etter Guds eigi rådgjerd og med hans fyrevitende gjeven i fiendehand, og de let menn som ikkje lydde vår lov, nagla han til krossen og taka livet hans;
24  men Gud reiste han upp att og let dauden gjeva han frå seg, etter di det ikkje var mogeleg at den kunde halda på han.
25  For David segjer um han: Eg hadde Herren stødt for augo mine, for han er ved mi høgre hand, so eg ikkje skal verta rikka.
26  Difor gledde mitt hjarta seg, og mi tunga fagna seg, ja endå mitt kjøt skal kvila trygt i von;
27  for du vil ikkje sleppa sjeli mi i helheimen og ikkje lata din heilage sjå undergang.
28  Du lærde meg livsens vegar, du skal fylla meg med fagnad for di åsyn.
29  Brør, lat meg tala fritt til dykk um David, ættefaren vår - at han er både avliden og gravlagd, og gravi hans er hjå oss den dag i dag.
30  Etter di han no var ein profet og visste at Gud hadde lova og svore han at han vilde setja ein av hans eigne etterkomarar på kongsstolen hans,
31  so var det um Messias og uppstoda hans han tala då han skoda inn i framtidi og sa det ordet at han ikkje vart sett att i helheimen, og kjøtet hans ikkje såg undergang.
32  Denne Jesus hev Gud reist upp att; det er me alle vitne um.
33  Då no Gud hadde lyft han upp til seg med si høgre hand, fekk han av Faderen den Heilage Ande, som var lova, og rende so ut dette som de både ser og høyrer.
34  For David for ikkje upp til himmelen; han segjer sjølv: Herren sa til min herre: Set deg ved mi høgre hand,
35  til dess eg fær lagt dine fiendar til fotbenk for deg!
36  So skal då heile Israels-ætti vita for visst at Gud hev gjort han både til Herre og Messias - han, denne Jesus som de hev krossfest.
37  Då dei høyrde det, for det som ein styng igjenom hjarta deira, og dei sa til Peter og dei andre apostlane: Kva skal me gjera, brør?
38  Vend um, svara Peter, og lat dykk alle døypa på Jesu Kristi namn til forlating for syndene dykkar, so skal de få den Heilage Ande i gåva.
39  For det er dykk lovnaden gjeld - dykk og borni dykkar og alle dei som er langt burte, so mange som Herren vår Gud kallar til seg.
40  Endå mange ord tala han medan han bar fram vitnemålet sitt og fyretolone sine, og sa: Lat dykk frelsa frå denne rangsnudde ætti!
41  Dei som no tok imot ordi hans, vart døypte, og den dagen vart det lagt um lag tri tusund sjeler attåt Herrens lyd.
42  Dei heldt trutt fast ved læra åt apostlane og ved samfundet, ved brødbrjotingi og bønene.
43  Det kom ein otte yver dei alle, og mange var dei under og teikn apostlane gjorde.
44  Alle dei som trudde, var jamleg saman og hadde alt i hop.
45  Dei selde eigedomane og godset sitt og bytte det ut åt alle, etter som dei hadde torv til.
46  Dagstødt søkte dei samhuga templet, braut brødet kring i heimane og åt maten sin i frygd og hjartans einfelde.
47  Prisa gjorde dei Gud og var vel lika av alt folket. Og Herren la dagleg attåt lyden sin nokre som let seg frelsa.
 
 
# Apostlenes gjerninger 3
1  Ein dag då det leid til bønetimen - det er den niande timen - gjekk Peter og Johannes upp i templet.
2  Då kom det nokre berande med ein mann som hadde vore vanfør alt ifrå han var fødd, og som dei dag etter dag la ned frammed den tempeldøri som kallast Fagerdøri, so han kunde beda dei som gjekk inn i templet, um ei sælebotsgåva.
3  Han vart var Peter og Johannes då dei vilde ganga inn i templet, og bad at dei vilde gjeva han ei gåva for sælebot skuld.
4  Peter feste augo på han - og like eins Johannes - og sa: Sjå på oss!
5  Mannen gav akt på dei, for han venta å få noko av dei.
6  Då sa Peter: Sylv eller gull eig eg ikkje; men det eg hev, det gjev eg deg: I namnet åt Jesus Kristus, nasarearen - statt upp og gakk!
7  So tok han mannen i høgre handi og reiste han upp.
8  Og straks vart føtene og oklo hans støde og sterke; han spratt upp og stod på føtene og gjekk ikring, og fylgde med dei inn i templet, og alt medan han gjekk, hoppa han høgt og lova Gud.
9  Alle folk såg korleis han gjekk ikring og lova Gud;
10  dei kjende han att, og såg at det var den same som var van å sitja frammed Fagerporten og beda seg, og dei var so fulle av undring yver det som hadde hendt han, at dei var mest frå seg.
11  Som no han heldt seg tett innåt Peter og Johannes, flokka alt folket seg ikring dei burtmed den sulehalli dei kallar Salomonshalli, og var reint forstøkte.
12  Då Peter såg det, tok han til ords og sa til dei: Israelitiske menn, kvi undrast de yver dette, og kvi stirer de på oss liksom me av vår eigi kraft eller gudsfrykt hadde gjort at han kann ganga?
13  Det er Abrahams og Isaks og Jakobs Gud, vår fedre-Gud, som hev herleggjort tenaren sin, Jesus, han som de sveik og ikkje vilde vita av då han stod framfor Pilatus. Pilatus dømde at han skulde gjevast fri;
14  men de vilde ikkje vita av den heilage og rettferdige - de bad at det måtte unnast dykk å få ein dråpsmann i staden.
15  De drap livsens hovding, men Gud vekte han upp att frå dei daude; det er me vitne um.
16  Ved trui på hans namn hev hans namn gjeve styrke åt denne mannen som de ser og kjenner - trui han hev verka, gav denne mannen hans fulle førleik, som de alle hev set.
17  Eg veit, brør, at det var i vankunna de for so åt, både de og styresmennene dykkar;
18  men soleis let Gud det sannast det som han fyreåt hadde varsla um gjenom alle profetane, at hans Messias skulde lida.
19  Gjer då bot og vend um, so syndene dykkar kann slettast ut! - so skal det koma hugsvalingstider frå Herren,
20  og han skal senda dykk den Messias som var etla åt dykk, Jesus;
21  han lyt no bu i himmelen til den tidi kjem då alt det vert attreist som Gud hev tala um frå gamle dagar gjenom dei heilage profetane sine.
22  Moses sa: Ein profet av dykkar eige folk, ein som eg, vil Herren dykkar Gud reisa upp åt dykk.
23  Og kvart liv som ikkje høyrer på den profeten, skal rydjast ut or folket.
24  Og alle profetane frå Samuel og nedetter, so mange som hev tala, varsla og desse dagane.
25  De er born åt profetane, for dykk gjeld den pakti som Gud gjorde med federne våre då han sa til Abraham: Og i di ætt skal alle ætter på jordi velsignast.
26  Det var til dykk Gud fyrst sende tenaren sin, då han let han standa fram for å velsigna dykk, etter som kvar av dykk vender um frå vondskapen sin.
 
 
# Apostlenes gjerninger 4
1  Medan dei stod og tala til folket, kom prestane burtåt dei, og like eins hovdingen for tempelvakti, og saddusearane.
2  Dei var arge for di dei lærde folket, og for di dei bar bod um uppstoda frå dei daude og viste til det som hadde hendt med Jesus.
3  Og dei la hand på dei og sette dei fast til andre dagen; for det var alt kvelden.
4  Men mange av dei som hadde høyrt ordet, kom til trui; talet på mennene nådde um lag fem tusund.
5  Dagen etter bar det so til at rådsherrane deira og styresmennene og dei skriftlærde kom saman i Jerusalem;
6  både Annas, øvstepresten, og Kaifas og Johannes og Aleksander og alle andre som høyrde til ættene åt øvsteprestane, var med.
7  Dei let Peter og Johannes stiga fram og spurde: Kva er det for ei kraft eller for eit namn som hev gjeve dykk makt til å gjera dette?
8  Då svara Peter - han var fyllt av den Heilage Ande -: Rådsherrar åt folket og styresmenn i Israel!
9  Etter di me i dag vert åtspurde um ei velgjerd mot ein helselaus mann, korleis han hev vorte god att,
10  so skal de alle og heile Israels-folket vita at når den mannen stend her frisk og helsug framfor dykk, so er det ved namnet åt Jesus Kristus, nasarearen, at det hev vorte gjort - han som de krossfeste, men som Gud vekte upp frå dei daude.
11  Han er den steinen som de, byggjarane, vanda, men som hev vorte hyrnestein.
12  Det er ikkje frelsa i nokon annan; for det finst ikkje heller noko anna namn under himmelen som er gjeve millom menneske soleis at me skal verta frelste ved det.
13  Då rådsherrane såg kor hugheile dei var, Peter og Johannes, og fekk vita at dei var ulærde menn av folket, undra dei seg. Dei drog kjensel på dei, at dei hadde vore med Jesus;
14  og då dei såg mannen stod der innmed dei, han som var lækt, hadde dei ingen ting å leggja imot.
15  Dei sende dei ut or rettssalen, og samrådde seg med kvarandre.
16  Kva skal me gjera med desse mennene? sa dei; for at dei hev gjort eit greidt og klårt under, det er synbert for alle som bur i Jerusalem, og me kann ikkje neitta det.
17  Men det må ikkje koma vidare utyver bland folket; difor vil me truga dei og segja at dei ikkje må tala til noko menneske meir i det namnet.
18  So kalla dei dei inn og sa til dei at dei ikkje på nokor vis måtte tala eller læra i Jesu namn.
19  Men Peter og Johannes svara dei so: Døm sjølve um det er rett i Guds augo å lyda dykk meir enn Gud!
20  For me kann ikkje anna enn tala um det me hev set og høyrt.
21  Då truga dei dei endå ein gong, og let dei so ganga; for dei såg seg ingi råd til å få refsa dei - dei ottast folket, av di alle prisa Gud for det som hadde hendt;
22  for han var yver fyrti år gamal den mannen som hadde vorte lækt på slik underfull måte.
23  Då dei var frie att og kom til sine eigne, fortalde dei um alt det øvsteprestane og styresmennene hadde sagt til dei.
24  Med same hine høyrde det, lyfte dei samhuga si røyst upp til Gud og sa: Herre, du som hev gjort himmelen og jordi og havet og alt som i dei er,
25  du som gjenom David, tenaren din, hev sagt: Kvi rasa heidningane, og kvi stila folki på fåfengt verk?
26  Kongane på jordi steig fram til strid, og hovdingane slo seg i hop mot Herren og den han hev salva.
27  Ja visst slo dei seg i hop i denne byen mot Jesus, din heilage tenar, som du hev salva - Herodes og Pontius Pilatus slo seg i hop, og saman med dei heidningane og Israels ætter,
28  for å gjera det som di hand og di råd longe sidan hadde fyreskipa.
29  Og no, Herre - hav auga med trugsmåli deira, og lat desse ringe tenarane dine få tala ditt ord med full frihug,
30  medan du retter ut handi til å lækja og gjera teikn og under ved namnet åt Jesus, den heilage tenaren din!
31  Då dei hadde bede, ristest romet dei var samla i; dei vart alle fyllte med den Heilage Ande, og sidan tala dei stødt Guds ord med frihug.
32  Det var eitt hjarta og ei sjel i alle dei som trudde, so mange dei var; ingen av dei kalla noko av det han åtte, for sitt - dei hadde alle ting i hop.
33  Og med stor kraft bar apostlane vitne um uppstoda åt Herren Jesus, og stor nåde var yver dei alle.
34  Ikkje heller fanst det nokon turftig ibland dei; for alle som var eigarar av jordvegar eller hus, selde og kom med pengane for det dei hadde avhenda,
35  og la det for føtene åt apostlane; sidan vart det skift ut åt kvar etter som dei hadde torv til.
36  So gjorde Josef, ein levit som var barnefødd på Kypern og av apostlane hadde fenge tilnamnet Barnabas - det tyder formanaren -: han selde ei jordeign han åtte, og kom med pengane og la dei for føtene åt apostlane.
 
 
# Apostlenes gjerninger 5
1  Ein mann som heitte Ananias, og Saffira, kona hans, selde og ein eigedom dei hadde;
2  men han gøymde undan noko av pengane, og det visste kona um og var med på det; det var berre ein part av summen han kom fram med og la for føtene åt apostlane.
3  Då sa Peter: Ananias, kvi hev Satan fyllt hjarta ditt, so du laug for den Heilage Ande og gøymde undan noko av pengane du fekk for garden?
4  Var han ikkje din so lenge du hadde han, og då han var seld, hadde du ikkje då rådvelde yver det du fekk for han? Kvi let du slik ein tanke få rom i hjarta ditt? Det er ikkje menneske du hev loge for, det er Gud.
5  Då Ananias høyrde dei ordi, seig han i hop og andast. Og det kom ein stor otte yver alle dei som høyrde det.
6  Dei yngste i lyden reiste seg og la liket til rettes; so bar dei han ut og jorda han.
7  So leid det fram tri timar på lag; då kom kona hans inn og visste ikkje kva som var hendt.
8  Peter tala til henne og sa: Seg meg, var dette prisen de selde garden for? - Ja, svara ho, det var alt me fekk for han.
9  Kor kunde det hava seg at de vart samstelte um å freista Herrens Ande! sa Peter. Høyr fotstegi utfor døri! - det er dei som hev jorda mannen din, og no skal dei bera ut deg.
10  Og med ein gong seig ho ned for føtene hans og andast. Då dei unge mennene kom inn, fann dei henne lik, og dei bar henne ut og jorda henne jamsides med mannen hennar.
11  Og det kom ein stor otte yver heile kyrkjelyden og alle som høyrde det.
12  Mange var dei teikn og under som apostlane fekk makt til å gjera bland folket. Dei heldt alle samhuga til i Salomonshalli.
13  Av dei andre torde ingen halda seg innåt dei, men folket vyrde dei mykje,
14  og fleire og fleire truande vart vunne for Herren, menn og kvinnor i hopetal.
15  Folk bar jamvel dei sjuke ut på gatone og let dei liggja der på senger og benker, so i det minste skuggen av Peter kunde falla på einkvan av dei når han kom.
16  Ja, endå frå byane rundt i kring kom dei i mengdevis til Jerusalem og førde med seg sjuke og folk som var plaga av ureine ånder, og dei vart alle lækte.
17  Då la øvstepresten seg frami, han og alle dei som heldt med han - dei som høyrde til saddusearflokken - og fulle av ihuge som dei var,
18  la dei hand på apostlane og sette dei i det ålmenne fengslet.
19  Men ein engel frå Herren let upp dørene åt fengslet um natti og leidde dei ut og sa:
20  Gakk og stig fram i templet og tala til folket alle dei ordi som høyrer til dette nye livet!
21  Då dei høyrde det, gjekk dei framimot morgonen inn i templet og lærde. Um eit bel kom øvstepresten og fylgjet hans. Dei kalla i hop rådet og alle styresmennene åt Israels-borni, og sende bod til fengslet at apostlane skulde førast fram for dei.
22  Men då tenarane kom til fengslet, fann dei dei ikkje der, og dei kom attende og sa frå:
23  Fengslet fann me vel attlæst, og vaktmennene stod frammed dørene, men då me let upp, fann me ingen der inne.
24  Då hovdingen for tempelvakti og øvsteprestane høyrde det, visste dei ikkje kva dei skulde tenkja um dei, eller kva dette skulde verta til.
25  Då kom det ein og sa frå: Dei mennene de sette i fengsel, dei stend no i templet og lærer folket.
26  Då gjekk tempelhovdingen og tenarane av stad og henta dei; men dei bruka ikkje makt, for dei var redde folket kunde steina dei.
27  Då dei hadde fenge dei med seg, førde dei dei fram for rådet. Og øvstepresten spurde dei:
28  Forbaud me dykk ikkje strengt å læra i det namnet? og no hev de fyllt Jerusalem med læra dykkar og vil få blodet åt denne mannen til å koma yver oss!
29  Då svara Peter og dei andre apostlane: Ein lyt lyda Gud meir enn menneske.
30  Vår fedre-Gud vekte upp Jesus, han som de hengde upp på eit tre og tok livet av.
31  Han hev Gud no lyft upp til seg og sett ved si høgre hand og gjort han til ein hovding og frelsar, som skal føra Israel til umvending og gjeva dei forlating for syndene.
32  Dette er me vitne um, me og den Heilage Ande, som Gud hev gjeve dei som lyder han.
33  Då dei høyrde det, vart dei reint uppøste og la upp råd um å rydja dei or vegen.
34  Då reiste det seg i rådsmøtet ein farisear som heitte Gamaliel; han var ein lovlærar som heile folket heldt høgt i æra. Han bad dei lata mennene ganga ut eit lite bel;
35  so sa han: Israelitar, sjå dykk fyre kva de gjer med desse folki!
36  For ei tid sidan stod Teudas fram og sa seg å vera noko, og ein hop på ikring fire hundrad mann slo seg i lag med han; men han vart drepen, og heile den flokken som lydde han, løyste seg upp og vart til inkjes.
37  Etter han stod Judas, galilearen, fram, i den tidi skatte-utskrivingi var. Han fekk lokka ein flokk til å fylgja seg; men han og umkomst, og dei som lydde han, vart spreidde til alle kantar.
38  Difor segjer eg dykk no: Lat desse mennene vera og ansa dei ikkje meir! For dersom det dei emnar på eller tek seg fyre, berre er menneskeverk, so vil det løysa seg upp i inkje;
39  men kjem det frå Gud, so fær de aldri tynt dei. Tak dykk i vare! Elles kunde det koma til å syna seg at de hadde stridt imot Gud.
40  Dei lydde rådi hans, kalla apostlane inn att og sa at dei kunde ganga, men let dei fyrst verta hudflengde, og forbaud dei å tala i Jesu namn.
41  Og dei gjekk burt frå rådstova, glade for di dei var haldne verdige til å lida vanæra for det namnet skuld.
42  Og sidan heldt dei ikkje ein einaste dag upp med å læra og forkynna evangeliet um Kristus Jesus, stundom i templet og stundom heime.
 
 
# Apostlenes gjerninger 6
1  I denne tidi då læresveinane jamleg auka i tal, tok dei jødane som tala gresk, til å murra mot hebrearane for di enkjone deira vart sette attum når det dag for dag vart skift ut mat til dei turftige.
2  Då kalla dei tolv heile læresveinflokken i hop og sa: Det er ikkje som det skal vera, at me held upp å tala Guds ord og gjer tenesta ved bordi.
3  Sjå dykk no, brør, ut sju menn av dykkar eige lag, menn som hev godt lov og er fulle av Ande og visdom! Dei vil me setja til å standa fyre dette yrket,
4  og sjølve vil me halda trottugt ved med bøni og arbeidet for ordet.
5  Det ordet totte heile flokken vel um. Dei valde Stefanus, ein mann som var full av tru og den Heilage Ande, og Filip og Prokorus og Nikanor og Timon og Parmenas og Nikolaus, som var frå Antiokia og hadde teke jødetrui;
6  desse sju leidde dei so fram for apostlane, og dei bad og la hendene på dei.
7  Og Guds ord hadde stor framgang; talet på læresveinane i Jerusalem auka munaleg, og ein stor hop av prestane vart lydige mot trui.
8  Full av nåde og kraft gjorde Stefanus under og store teikn millom folket.
9  Då stod det fram nokre av dei som høyrde til den synagoga dei kallar synagoga åt dei frigjevne og kyrenearane og aleksandrinarane, og av dei som var frå Kilikia og Asia; dei gav seg i ordkast med Stefanus,
10  men kunde ikkje standa seg mot den visdom og ånd han tala utav.
11  So tinga dei i løynd nokre menn og fekk dei til å segja: Me hev høyrt han tala spottarord mot Moses og Gud.
12  Soleis fekk dei eggja upp både folket og styresmennene og dei skriftlærde, og so sette dei på han og drog han med seg fram for rådet;
13  der førde dei range vitne som sa: Denne mannen held aldri upp å tala mot den heilage staden og lovi;
14  me hev høyrt han segja at denne Jesus frå Nasaret skal riva ned denne staden og brigda dei skikkane som Moses lærde oss.
15  Då feste dei augo på han alle dei som i rådet sat, og dei såg at andletet hans lyste som det var eit engle-andlet.
 
 
# Apostlenes gjerninger 7
1  Då spurde øvstepresten: Er det sant dette?
2  Han svara: Brør og feder, høyr på meg! Den allherlege Gud synte seg for Abraham, ættefaren vår, medan han var i Mesopotamia, fyrr han hadde busett seg i Karan,
3  og sa til han: Far burt frå ditt eige land og di eigi ætt, og drag til det landet som eg skal syna deg!
4  Då for han burt frå Kaldear-landet og busette seg i Karan. Og då far hans hadde andast, let Gud han flytja bustaden sin derifrå til dette landet som de no bur i.
5  Han gav han ikkje nokor jordeign i det, ikkje so mykje som ei fotbreidd, men han lova å lata han få det til odel og eiga, både han og etterkomarane hans, endå han ikkje hadde born.
6  Og Gud tala so: Ætti hans skal halda til i eit framandt land, og dei skal trælka dei og fara ille med dei i fire hundrad år;
7  men det folket dei lyt træla under, vil eg døma, sa Gud, og so skal dei draga burt, og dei skal halda tenesta for meg på denne staden.
8  Og Gud gav han umskjeringspakti. So fekk han sonen Isak, og umskar han åttande dagen. Og Isak fekk sonen Jakob, og Jakob vart far til dei tolv ættefederne.
9  Ættefederne vart ovundsjuke på Josef og selde han til Egyptar-land; men Gud var med han
10  og fria han ut or all hans naud, og gav han nåde til å tala med visdom då han stod framfor Farao, kongen i Egyptar-land; og kongen sette han til jarl i Egyptar-land og til å styra heile sitt hus.
11  So vart det uår yver heile Egyptar-land og Kana'an, og stor naud, og federne våre fann ikkje noko å livberga seg og feet sitt med.
12  Men Jakob fekk høyra at det var korn i Egyptar-land, og han sende federne våre dit, fyrst ein gong,
13  so ein gong til; då vart Josef attkjend av brørne sine, og det vart kunnigt for Farao kva ætt han var av.
14  Og Josef sende bod etter Jakob, far sin, og alt skyldfolket sitt, fem og sytti mann.
15  Då for Jakob ned til Egyptar-land. Der andast han, både han og federne våre,
16  og dei vart førde til Sikem og nedsette i den gravi som Abraham hadde kjøpt for reide pengar av Hemors-borni i Sikem.
17  Etter som det no leid framimot den tidi då det som Gud hadde lova Abraham, skulde røynast, auka folket meir og meir i Egyptar-land og vart mannsterkt,
18  alt til det kom ein annan konge i Egyptar-land, ein som ikkje visste noko um Josef.
19  Han for med svikråder mot folket vårt og var hard og leid med federne våre - han vilde få dei til å setja ut småborni sine, so dei ikkje skulde leva upp.
20  I den tidi vart Moses fødd, og han var fager for Gud. I tri månader vart han fostra i huset åt far sin;
21  so vart han sett ut. Men dotter åt Farao tok han til seg og fostra han upp, so han vart som son hennar.
22  Soleis vart Moses upplærd i all den visdom egyptarane åtte, og han var ein dugande mann både i ord og i verk.
23  Då han hadde nått fyrtiårsalderen, fekk han hug til å sjå um brørne sine, Israels-borni.
24  Då såg han at ein av dei leid urett, og straks kom han honom til hjelp og slo i hel egyptaren og hemnde den han hadde fare ille med.
25  Han tenkte at brørne hans skulde skyna at Gud vilde bruka han til å fria dei ut; men dei skyna ikkje det.
26  Dagen etter kom han yver dei medan dei heldt på og striddest; han vilde forlika dei til å halda fred og sa: Godt folk, de er brør! Kvi gjer de urett mot kvarandre?
27  Men han som gjorde urett mot felagen sin, skuva han ifrå seg og sa: Kven hev sett deg til hovding og domar yver oss?
28  Du vil då vel ikkje drepa meg, liksom du drap egyptaren i går?
29  For det ordet skuld rømde Moses og gav seg til i Midian-landet. Der fekk han tvo søner.
30  Då fyrti år var lidne, synte ein engel seg for han i øydemarki ved Sinai-fjellet i ein eldsloge som slo upp or ein klungerrunne.
31  Då Moses vart var elden, undra han seg yver synet; han gjekk burtåt og vilde sjå betre på det; då kom det ei røyst frå Herren:
32  Eg er din fedre-Gud, Abrahams, Isaks og Jakobs Gud. Då vart Moses so redd at han skalv, og torde ikkje sjå der burt.
33  Men Herren sa til han: Løys skorne av føtene dine! for den staden du stend på, er heilag jord.
34  Eg hev set kor vondt folket mitt hev det i Egyptar-land; eg hev høyrt kor dei sukkar og styn, og no hev eg stige ned og vil fria dei ut. Kom no, eg vil senda deg til Egyptar-land!
35  Denne Moses som dei ikkje vilde vita av og sa so til: Kven hev sett deg til hovding og domar? honom sende Gud til å vera både hovding og bergingsmann; engelen som hadde synt seg for han i klungerrunnen, skulde vera med han og hjelpa han.
36  Han var det som førde dei burt, alt medan han gjorde under og teikn både i Egyptar-land og i Raudehavet og i øydemarki i fyrti år.
37  Han er den Moses som sa til Israels-borni: Ein profet skal Gud reisa upp åt dykk bland brørne dykkar, ein som eg.
38  Han var det som i lyden i øydemarki gjekk imillom engelen som tala med han på Sinai-fjellet, og federne våre. Då fekk han levande ord som han skulde gjeva oss,
39  men federne våre vilde ikkje lyda han; dei skuva han ifrå seg, og vende hugen til Egyptar-land og sa til Aron:
40  Gjer oss gudar som kann ganga fyre oss! for me veit ikkje kvar det hev vorte av denne Moses som førde oss ut or Egyptar-land.
41  Den gongen laga dei ein kalv og bar fram offer for avgudsbiletet sitt, og gledde seg i det verket dei hadde laga med hendene sine.
42  Då vende Gud seg frå dei og let dei dyrka himmelheren, som det stend skrive i profetboki: Bar de vel fram for meg slaktoffer og andre offer, Israels hus, dei fyrti åri i øydemarki?
43  Nei, de bar med dykk tjeldbui åt Molok og stjerna åt guden Remfan, dei bileti de hadde gjort og vilde beda til, og no skal eg flytja dykk av burtum Babylon.
44  Federne våre hadde vitnemålstjeldet hjå seg i øydemarki; det var so som han som tala til Moses, sa han fyre å gjera det, likt det mønstret han hadde set.
45  Det fekk federne våre i arv, og førde det med seg då dei saman med Josva flutte inn i landet åt heidningane, dei som Gud dreiv ut for federne våre. Der var det alt til Davids tid.
46  Han fann nåde hjå Gud, og bad um at han måtte få syta for ein bustad åt Jakobs Gud.
47  Men det var Salomo som bygde han eit hus.
48  Men ikkje bur den Høgste i hus som menneskehender hev gjort, som profeten segjer:
49  Himmelen er min kongsstol, segjer Herren, og jordi er fotbenken for føtene mine. Kva for eit hus vil de då byggja meg, eller kvar er staden eg skal kvila på?
50  Er det ikkje mi hand som hev gjort alt dette?
51  Hardnakkar, som er u-umskorne på hjarta og øyro! Alltid stend de den Heilage Ande imot, de som federne dykkar.
52  Hev det vore nokon profet som federne dykkar ikkje hev forfylgt? Dei drap dei som varsla at den rettferdige skulde koma, han som de no hev svike og slege i hel,
53  de som fekk lovi bori til dykk av englar og ikkje hev halde henne!
54  Då dei høyrde det, vart dei so uppøste i hugen at dei skar tenner imot han.
55  Men han skoda, fyllt av den Heilage Ande, upp mot himmelen og såg Guds herlegdom, og Jesus, som stod ved Guds høgre hand,
56  og han ropa: No ser eg himlane opne, og Menneskesonen, som stend ved Guds høgre hand!
57  Då skreik dei ende yver seg og heldt hendene attfor øyro. So styrmde dei inn på han alle som ein
58  og dreiv han ut or byen og steina han. Og vitni la kjolane sine av seg hjå ein ung mann som stod der; han heitte Saulus.
59  Dei steina Stefanus, medan han bad og sa: Herre Jesus, tak imot mi ånd!
60  So seig han i kne og ropa høgt: Herre, tilrekna dei ikkje denne syndi! Då han det hadde sagt, slokna han.
 
 
# Apostlenes gjerninger 8
1  Saulus var samd i at han vart drepen. Den dagen bar det til med ei hard forfylgjing mot dei som høyrde til Herrens lyd i Jerusalem, og alle so nær som apostlane spreiddest rundt ikring i Judea- og Samaria-bygdene.
2  Nokre gudlege menn bar Stefanus til gravi og øya og gret yver han.
3  Men Saulus for ille med Herrens lyd; han gjekk inn i hus for hus og drog ut både menn og kvinnor og fekk sett dei i fengsel.
4  Dei som hadde spreidt seg utyver, for no frå stad til stad og bar ut evangelie-ordet.
5  Filip kom ned til ein by i Samaria og tala til dei um Kristus.
6  Og folket gav alle som ein akt på det han sa, då dei høyrde han og såg teikni han gjorde.
7  For mange som hadde ureine ånder i seg, for åndene ut or med høge skrik, og mange lame og vanføre vart lækte,
8  so det vart stor gleda i byen.
9  Ein mann som heitte Simon hadde fyrr fare med trolldomskunster der i byen og sett folket i Samaria i stor undring, for han gav seg ut for å vera noko stort.
10  Dei lydde etter han alle, både små og store, og sa: Han er den Guds-krafti dei kallar den store.
11  Det var av di han i lang tid hadde sett dei i undring med trollkunstene sine, at dei lydde etter han.
12  Men dei trudde Filip då han bar fram for dei evangeliet um Guds rike og Jesu Kristi namn, og dei let seg døypa, både menn og kvinnor.
13  Simon tok og trui; etter han var døypt, heldt han seg nær innåt Filip, og då han såg dei teikn og underverk som vart gjorde, vart han reint frå seg av undring.
14  Då apostlane i Jerusalem fekk høyra at Samaria hadde teke mot Guds ord, sende dei Peter og Johannes til dei,
15  og dei kom dit ned og bad for dei, so dei skulde få den Heilage Ande;
16  for endå hadde han ikkje kome yver nokon av dei, dei var til dessa berre døypte til Herren Jesu namn.
17  No la dei hendene på dei, og dei fekk den Heilage Ande.
18  Då Simon såg at Anden vart gjeven på den måten at apostlane la hendene på, kom han til dei med pengar og sa:
19  Gjev meg og denne makti, so den som eg legg hendene på, fær den Heilage Ande!
20  Men Peter svara: Forbanna vere sylvet ditt, og du sjølv med, for di du tenkte du kunde kjøpa Guds gåva for pengar!
21  Du hev ingen deil eller lut i dette ordet; for hjarta ditt er ikkje rett for Gud.
22  So vend då um frå den vonde håtten din, og bed Herren at du må få tilgjeving for dette påfunnet ditt, um det er råd!
23  For eg ser at du ligg i illskaps gall og urettferds band.
24  Då tok Simon til ords og sa: Bed de til Herren for meg, so ikkje noko av det de hev nemnt, skal koma yver meg!
25  Då dei tvo apostlane hadde bore fram vitnemålet sitt og tala Herrens ord, for dei attende til Jerusalem, og på vegen forkynte dei evangeliet i mange av samaritan-grendene.
26  Medan tala ein engel frå Herren til Filip og sa: Gjer deg reidug og far sudetter vegen som ber frå Jerusalem ned til Gasa! Det er ein øydeveg.
27  Då gjorde han seg reidug og tok i vegen. Best det var, fekk han sjå ein etiop; det var ein hirdmann som stod høgt i rang hjå Kandake, dronningi i Etiopia, og var skattmeisteren hennar. Han hadde vore til Jerusalem for å dyrka Gud der;
28  no var han på heimvegen, og sat og las i profeten Esaias.
29  Og Anden sa til Filip: Gakk der burt og haldt deg innåt den vogni!
30  Filip sprang innåt, og høyrde at mannen las i profeten Esaias. Skynar du no og det du les? spurde han.
31  Kor kann eg vel det, når ingen rettleider meg? svara hin; og han bad Filip stiga uppi og setja seg hjå han.
32  Det stykket av Skrifti som han las, lydde so: Som ein sau vart han leidd til slaktarbenken, som lambet er tagalt for den som klypper det, so let ikkje han heller upp sin munn.
33  Då han var djupast nedra, vart domen yver han burtteken. Kven kann fortelja um hans ætt? for livet hans vert brått rykt burt frå jordi.
34  Og hirdmannen vende seg til Filip og sa: Kjære, seg meg: kven er det profeten talar um her? um seg sjølv eller nokon annan?
35  Då tok Filip til ords; han gjekk ut frå det skriftordet som er nemnt, og bar fram for han evangeliet um Jesus.
36  Som dei no for frametter vegen, kom dei til ein stad der det var vatn, og hirdmannen sa: Sjå her er vatn. Kva er i vegen for at eg vert døypt?
37  Trur du av heile ditt hjarta, so kann det gjerast, sa Filip. Eg trur at Jesus Kristus er Guds Son, svara han.
38  Han let vogni stana, og dei steig båe ned i vatnet, Filip og hirdmannen, og Filip døypte han.
39  Då dei steig upp or vatnet, tok Herrens Ande Filip og førde han burt, og hirdmannen såg han ikkje meir; for han for glad sin veg.
40  Sidan fekk dei sjå Filip i Asdod. Derifrå gjekk han ikring og forkynte evangeliet i alle byane, alt til han kom til Cesarea.
 
 
# Apostlenes gjerninger 9
1  Saulus frøste endå av trugsmål og i dråpstankar mot Herrens læresveinar. Han gjekk til øvstepresten
2  og bad um han måtte få brev med til Damaskus, til synagogone der; for dersom han fann nokon som høyrde til Guds veg, anten det var menn eller kvinnor, so vilde han føra dei bundne til Jerusalem.
3  Men då han var på vegen og alt var komen burtimot Damaskus, glima det brått eit ljos frå himmelen kring han.
4  Han stupte åt jordi og høyrde ei røyst som sa: Saul, Saul, kvi forfylgjer du meg?
5  Kven er du, Herre? spurde Saulus. Eg er Jesus, han som du forfylgjer, svara han;
6  men reis deg og gakk inn i byen, so skal dei segja deg kva du lyt gjera!
7  Dei mennene som var i fylgje med han, stod som dei var klumsa; for dei høyrde røysti, men såg ikkje nokon.
8  Saulus reiste seg frå jordi; men då han let upp augo, kunde han ingen ting sjå. So tok dei han i handi og leidde han inn i Damaskus.
9  Og i tri dagar var han forutan syn og gjorde korkje åt eller drakk.
10  I Damaskus var det ein læresvein som heitte Ananias. Til han sa Herren i ei syn: Ananias! Han svara: Ja, her er eg, Herre!
11  Og Herren sa til han: Ris upp og gakk burt i den beine gata, dei kallar, og spør i huset hans Judas etter ein som heiter Saulus og er frå Tarsus; for no bed han.
12  Og han hev set i ei syn at ein mann som heitte Ananias, kom inn til han og la hendene på han so han skulde få att syni.
13  Herre, svara Ananias, eg hev høyrt um den mannen av mange, kor mykje vondt han hev gjort dine heilage i Jerusalem.
14  Og her hev han fullmakt frå øvsteprestane til å setja fast alle som kallar på ditt namn.
15  Men Herren sa til han: Berre gakk du! for han er ein reidskap eg hev valt meg ut til å bera namnet mitt fram både for heidningar og kongar og for Israels-borni.
16  Eg vil sjølv syna han kor mykje han lyt lida for mitt namn skuld.
17  So gjekk Ananias, og då han kom til det huset som var nemnt, gjekk han inn og la hendene på Saulus og sa: Saul, bror! Det er Herren som hev sendt meg, Jesus, han som synte seg for deg på ferdi di; du skal få att syni og fyllast med den Heilage Ande.
18  Og straks fall det liksom flas frå augo hans, og han fekk att syni. Han reis upp og vart døypt;
19  so fekk han seg mat og kveikte seg. Han vart verande nokre dagar hjå læresveinane i Damaskus,
20  og tok straks til å bera fram bodet um Jesus i synagogone: at han er Guds Son.
21  Og alle som høyrde det, vart reint upp i under og sa: Er ikkje dette han som i Jerusalem heldt på å rydja ut dei som kallar på det namnet? Og hit var han komen for å setja dei fast og føra dei til øvsteprestane!
22  Men Saulus vart sterkare og sterkare; han reint målbatt jødane som budde i Damaskus, med dei provi han la fram på at Jesus er Messias.
23  Då det leid fram ei tid, la jødane upp råd um å rydja han or vegen.
24  Men Saulus fekk vita at dei låg etter han. Dei vakta jamvel portane natt og dag, so dei kunde få gjort av med han.
25  Då tok læresveinane hans um natti og slepte han ut gjenom muren og fira han ned i ei korg.
26  Då han kom til Jerusalem, freista han å halda seg innåt læresveinane; men alle var redde han, for dei trudde ikkje at han var nokon rett læresvein.
27  Då tok Barnabas han med seg til apostlane og fortalde dei korleis han hadde set Herren på ferdi, og at Herren hadde tala til han, og korleis han i Damaskus hadde lært hugheilt i Jesu namn.
28  Sidan var han stødt i lag med dei i Jerusalem
29  og lærde hugheilt i Herrens namn. Han tala og med dei jødane som bruka gresk mål, og gav seg i ordskifte med dei. Men dei la seg ut um å få rudt han or vegen,
30  og då brørne vart vise med det, fylgde dei han ned til Cesarea, og hjelpte han derifrå av stad til Tarsus.
31  No hadde Herrens lyd fred yver heile Judea og Galilea og Samaria, medan han bygdest upp og ferdast i age for Herren; og han auka meir og meir med hjelp av den Heilage Ande.
32  Medan Peter for ikring alle stader, bar det so til at han kom ned til dei heilage som budde i Lydda.
33  Der fekk han sjå ein mann som var lam og hadde halde sengi i åtte år; han heitte Æneas.
34  Peter sa til han: Æneas, Jesus Kristus vil gjera deg god att; ris upp og reid upp sengi di! Og straks reis han upp,
35  og då dei som budde i Lydda og Saron, fekk sjå han, vende dei alle um til Herren.
36  I Joppe var det ei læremøy som heitte Tabita - det er på gresk Dorkas* -. Livet hennar var rikt på gode gjerningar og sælebotsgåvor.
37  I dei dagane bar det so til at ho vart sjuk og døydde; og dei tvo henne og la henne på høgstova.
38  Joppe er ikkje langt frå Lydda, og då læresveinane fekk høyra at Peter var der, sende dei tvo menn til han med det bodet: Gjer vel og kom hit til oss so fort du kann!
39  Peter gjorde seg reidug og vart med dei. Då han kom fram, fylgde dei han upp på høgstova, og alle enkjone kom gråtande burtåt han, og synte fram alle dei trøyor og kjolar som Dorkas hadde gjort medan ho var hjå dei.
40  Peter bad dei alle ganga ut, og la seg på kne og bad. So vende han seg til liket og sa: Statt upp, Tabita! Ho slo upp augo, og då ho såg Peter, reiste ho seg upp.
41  Han rette henne handi og hjelpte henne upp or sengi. So kalla han inn enkjone og dei andre heilage og tedde henne fram for dei levande.
42  Dette vart kunnigt yver heile Joppe, og det var mange der som kom til trui på Herren.
43  Peter vart verande ei tid i Joppe hjå ein mann som heitte Simon, ein garvar.
 
 
# Apostlenes gjerninger 10
1  I Cesarea budde det ein mann som heitte Kornelius; han var hovudsmann i den herflokken dei kalla Italia-flokken.
2  Han var ein gudleg mann; han ottast Gud, både han og heile hans hus, mange sælebotsgåvor gav han åt folket, og bad allstødt til Gud.
3  Ein dag kring den niande timen hadde han ei syn: han såg skilleg ein Guds engel som kom inn til han og sa: Kornelius!
4  Kornelius stirde på han og vart redd; so spurde han: Kva vil du, Herre? Engelen svara: Bønene og sælebotsgåvone dine hev stige upp til Gud som eit minningsoffer;
5  send no folk til Joppe og henta ein mann som heiter Simon og hev tilnamnet Peter!
6  Han bur hjå ein garvar som heiter Simon og hev eit hus utmed sjøen.
7  Då engelen som tala til han, var faren burt, kalla han til seg tvo av huskarane sine og ein hermann som var gudleg, ein av dei som var med han stødt.
8  Han fortalde dei alt, og sende dei so av stad til Joppe.
9  Andre dagen, medan mennene var på vegen - dei var alt komne burtimot byen - gjekk Peter upp på taket og vilde beda; det var ikring den sette timen.
10  Best det var, vart han svolten og vilde få seg noko mat; medan dei no stelte til maten, kom det ei burtrykning på han,
11  og han ser himmelen open og noko som kjem dalande ned - det syntest vera ein stor linduk, som vart fira ned på jordi etter dei fire hyrno sine;
12  i den fanst alle slag firføtte og krjupande dyr som lever på jordi, og alle slag fuglar som flyg uppunder himmelen.
13  Og det kom ei røyst som sa: Statt upp, Peter! Slakta og et!
14  Nei, nei, Herre! svara Peter; aldri hev eg ete noko vanheilagt eller ureint.
15  Då kom det på nytt att ei røyst som sa til han: Det som Gud hev lyst reint, skal ikkje du halda for vanheilagt!
16  Dette hende tri gonger etter einannan; og straks etter vart duken teken upp att til himmelen.
17  Som no Peter var rådvill og ikkje visste kva ho skulde tyda den syni han hadde set, då kom dei mennene Kornelius hadde sendt; dei hadde spurt seg fram til huset hans Simon, og no stod dei utfor porten
18  og ropa inn og spurde um Simon budde der, han som hadde tilnamnet Peter.
19  Og medan Peter endå grunda på syni, sa Anden til han: Her er tri menn som leitar etter deg.
20  Gjer deg reidug og gakk ned og fylg med dei! Ver ikkje tvihuga; for det er eg som hev sendt dei!
21  Då gjekk Peter ned og sa til mennene: Eg er den som de leitar etter; kva er ærendi dykkar?
22  Dei svara: Hovudsmannen Kornelius, ein rettferdig mann, som ottast Gud og hev godt lov av heile jødefolket, hev fenge det bodet av ein heilag engel at han skulde henta deg heim til seg og høyra kva du hev å segja.
23  So bad han dei inn og fagna dei vel. Dagen etter gjorde han seg reidug og tok av stad i lag med dei, og nokre av brørne i Joppe fylgde han.
24  Andre dagen kom dei til Cesarea. Kornelius venta dei og hadde kalla i hop skyldfolket sitt og dei beste venene sine.
25  Som no Peter vilde stiga inn i huset, kom Kornelius imot han og la seg å gruve for han og helsa han med stor age.
26  Men Peter reiste han upp og sa: Statt upp! Eg er og berre eit menneske.
27  Medan dei so rødde med kvarandre, gjekk han inn. Men då Peter såg alle dei som hadde samla seg der,
28  sa han til dei: De veit at ein jødisk mann ikkje hev lov til å halda lag med nokon som høyrer til eit anna folk, eller ganga inn i huset til dei. Men meg hev Gud synt at eg ikkje skal kalla noko menneske vanheilagt eller ureint.
29  Difor kom eg og utan motmæle med det same eg fekk bodet. Og no vilde eg få spyrja kvifor de hev sendt bod etter meg.
30  Kornelius svara: For fire dagar sidan heldt eg bøn heime i huset mitt - det var ved dette leitet, i den niande timen - då stod det med ein gong ein mann framfor meg i skinande kvite klæde.
31  Kornelius, segjer han, Gud hev høyrt bøni di og hev kome i hug sælebotsgåvone dine.
32  Send no bod til Joppe og kalla hit til deg Simon, som hev tilnamnet Peter! Han bur hjå Simon, ein garvar, utmed sjøen; han skal tala til deg når han kjem.
33  Då sende eg straks bod til deg, og du gjorde vel som kom. So stend me no alle her for Guds åsyn og vilde gjerne få høyra alt som Herren hev sagt deg fyre.
34  Då tok Peter til ords og sa: No skynar eg i sanning at Gud ikkje gjer skil på folk,
35  men tek imot alle som ottast han og gjer det som rett er, kva folkeslag dei so er av.
36  Det ordet han sende ut til Israels-borni, med di han i evangeliet forkynte fred ved Jesus Kristus - han er Herre yver alle -
37  det ordet kjenner de, det som tok til i Galilea etter dåpen som Johannes kalla til, og sidan gjekk ut yver heile Judea -
38  det um Jesus frå Nasaret, korleis Gud salva han med den Heilage Ande og med kraft, og korleis han gjekk ikring og gjorde vel og lækte alle dei som djevelen hadde fenge i si makt; for Gud var med han.
39  Og me er vitne um alt det han gjorde både rundt ikring i landet åt jødane og i Jerusalem. Honom hengde dei upp på eit tre og tok han av dage.
40  Men tridje dagen vekte Gud han upp att, og let han få syna seg,
41  ikkje for heile folket, men for dei vitni som Gud fyreåt hadde valt seg ut, for oss som åt og drakk i lag med han etter han hadde stade upp frå dei daude.
42  Og han sette oss fyre at me skulde gjera det kunnigt for folket og bera vitne um at han er den som Gud hev etla til domar yver levande og daude.
43  Um han vitnar alle profetane at kvar den som trur på han, fær forlating for syndene sine ved hans namn.
44  Fyrr Peter hadde tala ut, fall den Heilage Ande på alle dei som høyrde talen hans.
45  Og alle dei truande som var umskorne og var komne i fylgje med Peter, vart forfærde for di den Heilage Ande hadde vorte gjeven åt heidningane med og rend ut yver dei;
46  for dei høyrde dei tala med tungor og lovprisa Gud.
47  Då tok Peter soleis til ords: Tru nokon kann meinka dei vatnet, so dei ikkje kann verta døypte, desse som hev fenge den Heilage Ande liksom me?
48  Og han sa til at dei skulde døypast i Jesu Kristi namn. So bad dei han vera der nokre dagar.
 
 
# Apostlenes gjerninger 11
1  Apostlane og dei brørne som heldt til rundt ikring i Judea, fekk høyra at heidningane og hadde teke imot Guds ord.
2  Då so Peter kom upp til Jerusalem, klandra dei på han dei som heldt sterkt på umskjeringi, og sa:
3  Du hev gjenge inn i huset til folk som ikkje er umskorne, og ete i lag med dei.
4  Då tok Peter til ords og greidde ut for dei alt saman frå fyrst til sist.
5  Eg var i Joppe, sa han, og bad til Gud; då kom det ei burtrykning på meg, og eg hadde ei syn: Eg såg noko som kom dalande ned; det syntest vera ein stor linduk, som vart fira ned frå himmelen etter dei fire hyrno sine. Det kom heilt nedåt meg,
6  og eg feste augo på det og skoda det vel. Då vart eg var dei firføtte dyri som lever på jordi, og villdyri og krjupdyri og fuglane som flyg uppunder himmelen.
7  Og eg høyrde ei røyst som sa til meg: Statt upp, Peter! Slakta og et!
8  Nei visst ikkje, Herre! svara eg; noko vanheilagt eller ureint hev aldri kome i min munn.
9  Då kom det andre gongen ei røyst frå himmelen, som sa til meg: Det som Gud hev lyst reint, skal ikkje du halda for vanheilagt.
10  Dette hende tri gonger etter einannan; so vart alt saman drege upp att til himmelen.
11  Då stod det med ein gong tri menn utanfor det huset eg var i; dei var sende til meg frå Cesarea.
12  Og Anden sa til meg at eg skulde ganga med dei og ikkje vera tvihuga. Desse seks brørne vart og med. Då me so kom heim til mannen,
13  fortalde han oss korleis han hadde set engelen som stod i huset hans og sa til han: Send bod til Joppe etter Simon, som hev tilnamnet Peter!
14  Han skal tala ord til deg som skal verta til frelsa for deg og heile huset ditt.
15  Eg hadde ikkje fyrr teke til å tala, fyrr den Heilage Ande fall på dei, liksom på oss i den fyrste tidi.
16  Då kom eg i hug Herrens ord, at han sa: Johannes døypte med vatn, men de skal døypast med den Heilage Ande.
17  Gav no Gud dei den same gåva som me fekk, då dei var komne til trui på Herren Jesus Kristus, var då eg den mann at eg skulde kunna meinka Gud?
18  Då dei høyrde det, tagna dei. Og dei lova Gud og sa: So hev då Gud late heidningane og få venda um so dei kann leva!
19  Dei som no hadde vorte spreidde ikring for skuld dei trengslone som tok til med forfylgjingi mot Stefanus, dei for vidt utyver og kom radt til Fønikia og Kypern og Antiokia. Dei tala ikkje ordet til andre enn jødar;
20  men millom dei var det nokre menn frå Kypern og Kyrene, som, då dei kom til Antiokia, tala til grekarane og, og bar fram evangeliet um Herren Jesus.
21  Og Herrens hand var med dei, og ein stor hop tok trui og vende um til Herren.
22  Tidendi um det dei hadde gjort, nådde kyrkjelyden i Jerusalem, og dei sende Barnabas av stad til Antiokia.
23  Då han kom dit og såg kor nådig Gud hadde vore, vart han glad og mana alle til å halda fast ved Herren med hjartans råd og vilje;
24  for han var ein god mann og full av den Heilage Ande og av tru. Og ein stor flokk vart vunnen for Herren.
25  Sidan for han til Tarsus, vilde leita upp Saulus, og då han hadde funne han, fekk han han med seg til Antiokia.
26  Der var dei no eit heilt år gjester hjå kyrkjelyden og lærde ein stor flokk, og der, i Antiokia, var det læresveinane fyrst vart kalla kristne.
27  Ved det leitet kom det nokre profetar frå Jerusalem nord til Antiokia.
28  Og ein av dei, han heitte Agabus, stod fram og varsla gjenom Anden at det skulde koma ei hard sveltenaud yver heile jordriket, og den kom og under Klaudius.
29  Då rådde læresveinane seg til å senda noko til hjelp for brørne i Judea: kvar skulde gjeva etter som han hadde råd til.
30  Det gjorde dei og, og dei sende gåva si med Barnabas og Saulus til dei eldste.
 
 
# Apostlenes gjerninger 12
1  I den same tidi la kong Herodes hand på nokre av kyrkjelyden og for ille med dei.
2  Han let Jakob, bror åt Johannes, avrettast med sverd,
3  og då han såg at det var til lags åt jødane, heldt han fram og let dei gripa Peter og - det var i usyrdebrødhelgi -
4  og då han det hadde gjort, sette han han i fengsel og let fire skift hermenn, kvart på fire mann, halda vakt yver han; etter påske vilde han so føra han fram for folket.
5  Soleis vakta dei no på Peter i fengslet; men av kyrkjelyden vart det halde hjarteleg bøn til Gud for han.
6  Natti fyrr Herodes hadde tenkt å føra han fram, sov Peter millom tvo hermenn; han var bunden med tvo lekkjor, og utanfor døri stod det vaktmenn som heldt vakt ikring fengslet.
7  Best det var, skein det eit ljos i romet, og ein engel frå Herren stod der. Han dytta Peter i sida og vekte han og sa: Statt snøgt upp! Og med det same datt lekkjone av hendene hans.
8  Bind upp klædi dine og knyt på deg skorne! sa engelen. Han so gjorde. Kasta kjolen um deg, og fylg meg! segjer han då.
9  Peter fylgde med han ut, men han skyna ikkje at det som hende han med engelen, i røyndi var so, han tenkte det var ei syn han såg.
10  Dei gjekk igjenom den fyrste vakti og den andre, og kom so til jarnporten som ber ut til byen; han opna seg av seg sjølv for dei, og dei steig ut og gjekk ei gatelengd fram; då skildest engelen med ein gong ifrå han.
11  Då rådde Peter med seg og sa: No veit eg for visst at Herren hev sendt engelen sin og fria meg ut or hendene på Herodes og frå alt det som jødefolket hadde venta på.
12  So snart han vart vis med det, gjekk han til huset åt Maria, mor åt Johannes som hadde tilnamnet Markus; der var mange samla og heldt bøn.
13  Han banka på porten. Ei tenestgjenta som heitte Rode, kom ut og skulde høyra kva det var.
14  Ho kjende att målet hans Peter, og vart so glad at ho gløymde å lata upp porten; ho berre sprang inn og sa frå at Peter stod utanfor.
15  Du er frå vitet, sa dei. Men ho sa det var visst. Då må det vera engelen hans, sa dei.
16  Medan heldt Peter på og banka. So let dei upp, og då dei fekk sjå han, vart dei reint upp i under.
17  Han vitta til dei at dei skulde gjeva ljod, og so fortalde han dei korleis Herren hadde ført han ut or fengslet, og sa: Seg dette til Jakob og brørne! Dermed gjekk han ut og for til ein annan stad.
18  Då det tok til å dagast, vart det ikkje lite uppstyr millom hermennene - dei undrast på kvar det kunde ha vorte av Peter.
19  Herodes leita etter han, men fann han ikkje; so forhøyrde han vaktmennene og let dei førast burt. Med so gjort for han frå Judea ned til Cesarea og vart verande der.
20  Herodes var ovleg harm på folket i Tyrus og Sidon, og dei vart samrådde um å søkja tilgjenge til han. Dei fekk vunne Blastus for seg, kammerherren åt kongen, og bad so um fred, av di landet deira fekk den maten det trong, frå riket åt kongen.
21  Det vart sett ein dag til møtet. Den dagen klædde Herodes seg i kongeleg skrud og sette seg på kongsstolen sin og heldt ein tale til dei.
22  Og folket ropa til han: Det er Guds røyst me høyrer, og ikkje ei mannerøyst!
23  Med det same vart han råma av ein engel frå Herren, for di han ikkje gav Gud æra; han vart uppeten av makk og andast.
24  Men Guds ord hadde framgang og breidde seg ut.
25  Barnabas og Saulus vende att frå Jerusalem då dei hadde greidt ærendi si, og dei tok med seg Johannes som hadde tilnamnet Markus.
 
 
# Apostlenes gjerninger 13
1  I Antiokia, i kyrkjelyden der, fanst det mange profetar og lærarar; der var både Barnabas og Simeon, som dei kalla Niger, og Lukius frå Kyrene og Manaen, fosterbror åt Herodes, fylkeskongen, og Saulus.
2  Medan dei no ein gong heldt gudstenesta og fasta, sa den Heilage Ande: Skil no ut åt meg Barnabas og Saulus, so dei kann gjera det verket eg hev kalla dei til!
3  Då heldt dei fasta og bøn, la so hendene på dei og let dei fara.
4  Dei som den Heilage Ande soleis hadde sendt ut, for fyrst ned til Seleukia. Derifrå siglde dei til Kypern,
5  og då dei var komne til Salamis, tala dei Guds ord i synagogone åt jødane; Johannes var og med og skulde vera dei til hjelp.
6  Dei for gjenom heile øyi alt til Pafus. Der råka dei på ein trollmann, ein jødisk lygnprofet som heitte Barjesus
7  og heldt seg hjå fylkeshovdingen Sergius Paulus. Fylkeshovdingen, som var ein vitug mann, kalla Barnabas og Saulus til seg og vilde gjerne få høyra Guds ord.
8  Men Elymas, trollmannen - for so vert namnet hans tydt - stod dei imot og freista å venda fylkeshovdingen burt frå trui.
9  Då vart Saulus - han heiter og Paulus - fyllt av den Heilage Ande; han såg kvast på trollmannen og sa:
10  Du som er full av allslags svik og vondskap, du barn åt djevelen og fiende av all rettferd, vil du aldri halda upp å rengja Herrens rette vegar?
11  Men no skal Herrens hand råma deg; du skal verta blind og ikkje sjå soli på lenge. Og i same stundi fall det skodda og myrker yver han, og han raga ikring og leita etter einkvan som kunde leida han ved handi.
12  Då fylkeshovdingen såg det som hendt var, trudde han og undra seg storleg yver Herrens læra.
13  So siglde dei av stad, Paulus og dei som var med han, og for frå Pafus til Perge i Pamfylia. Men Johannes skilde lag med dei og tok heim att til Jerusalem.
14  Sjølve for dei frå Perge inn gjenom landet og kom til Antiokia i Pisidia; der gjekk dei på sabbatsdagen inn i synagoga og sette seg.
15  Då lovi og profetane var upplesne, sende synagogeforstandarane bod til dei med dei ordi: Brør, hev de noko å segja som kann vera til påminning for folket, so tala!
16  Då reiste Paulus seg og vitta med handi og sa: Israelitiske menn og de andre som ottast Gud, høyr på meg:
17  Han som er Gud åt dette folket, Israels-folket, valde seg ut federne våre; han let folket veksa seg stort medan dei heldt til i Egyptar-land, det framande landet, og med upplyft arm førde han dei utor det.
18  I fyrti år på lag bar han dei på armen i øydemarki og sytte for dei.
19  Han øydde sju folkeslag i Kana'ans-landet, og landet deira skifte han ut åt dei. Alt dette gjekk for seg i um lag fire hundrad og femti år.
20  Sidan gav han dei domarar; den siste av dei var Samuel, profeten.
21  So bad dei um å få ein konge, og Gud gav dei Saul, Kis' son, ein mann av Benjamins-ætti; han styrde i fyrti år.
22  Men Gud tok riket frå han att og sette David upp på kongsstolen deira; honom gav han det lovordet: Eg hev funne David Isaisson, ein mann som er etter min hug; han vil gjera alt det eg ynskjer.
23  I hans ætt let Gud ein frelsar standa fram for Israel, so som han hadde lova - det er Jesus.
24  Fyrr han kom, ropa Johannes ut umvendings-dåp for heile Israels-folket;
25  og då han, Johannes, var åt og skulde enda livslaupet sitt, sa han: Eg er ikkje den de held meg for å vera, men etter meg kjem det ein som eg ikkje er verdig å løysa skorne av.
26  Brør, både de som er av Abrahams ætt, og dei millom dykk som ottast Gud, det var til dykk ordet um denne frelsa vart sendt!
27  For Jerusalems-buane og styrarane deira kjende han ikkje; dei dømde han, og gjorde soleis profetordi sannrøynde, dei som vert upplesne kvar sabbat;
28  og endå dei ikkje fann han saka so han kunde dømast frå livet, kravde dei av Pilatus at han skulde rydjast or vegen.
29  Og då dei hadde fullført alt som er skrive um han, tok dei han ned av krossen og la han i ei grav.
30  Men Gud vekte han upp frå dei daude,
31  og sidan synte han seg mange dagar for dei som var i lag med han den gongen han for frå Galilea upp til Jerusalem; dei er no vitni hans for folket.
32  Og me ber det glade bodet til dykk at alt det som var lova federne, det hev Gud late oss, borni deira, få, med di han reiste upp Jesus,
33  soleis som det og stend skrive i den andre salmen: Du er min Son, eg hev født deg i dag.
34  Men at han hev reist han upp frå dei daude, so han aldri meir skal venda att til undergang, det hev han sagt med sovorne ord: Eg vil gjeva dykk dei heilage lovnader til David, dei trufaste.
35  Difor segjer han og ein annan stad: Du vil ikkje lata din heilage sjå undergang.
36  David, veit me, andast og for til federne sine, etter han i si levetid hadde tent Guds rådgjerd. Han såg undergang,
37  men den som Gud hev vekt upp, såg ikkje undergang.
38  So skal de då vita, brør, at me ber bod til dykk um at de for hans skuld fær forlating for syndene.
39  Alt det som de ikkje kunde rettferdiggjerast frå ved Mose-lovi, det vert kvar den som trur, rettferdiggjord frå ved han.
40  Sjå då til at det ikkje kjem yver dykk det som er sagt hjå profetane:
41  Sjå, de som vanvyrder alt, og undrast og vert til inkjes! for eit verk gjer eg i dykkar dagar, eit verk som de ikkje vil tru um ein fortel dykk det.
42  Då dei gjekk ut, bad folk at dei måtte få høyra um dette næste sabbat og.
43  Og då synagogemøtet var ende, var det mange som fylgde dei både av jødane og av dei som hadde teke jødetrui og dyrka Gud; og Paulus og Barnabas tala med dei og mana dei til å halda fast ved Guds nåde.
44  Den næste sabbaten strøymde mest heile byen i hop og vilde høyra Herrens ord.
45  Men då jødane såg folkehopane, vart dei fulle av åbryskap og la imot det som Paulus tala - la imot og spotta.
46  Då tok Paulus og Barnabas til ords og sa beint ut: Det var naudsynt at Guds ord fyrst vart tala til dykk; men sidan de skuvar det frå dykk og ikkje held dykk for verdige til det ævelege livet, so vender me oss til heidningane.
47  For so hev Herren sagt til oss: Eg hev sett deg til ljos for heidningar, so du skal vera til frelsa alt til ytste enden av jordi.
48  Då heidningane høyrde det, vart dei glade og prisa Herrens ord, og dei tok trui - alle dei som var etla til å få eit æveleg liv.
49  Og Herrens ord breidde seg ut yver heile landet.
50  Men jødane øste upp dei høgsette kvinnone som dyrka Gud, og dei fyrste mennene i byen, so dei fekk i gang ei forfylgjing mot Paulus og Barnabas og jaga dei ut or bygdene sine.
51  Då riste dei dusti av føtene sine imot dei, og for til Ikonium.
52  Men læresveinane vart fyllte med gleda og med den Heilage Ande.
 
 
# Apostlenes gjerninger 14
1  I Ikonium for dei fram på same vis; dei gjekk inn i synagoga åt jødane og tala soleis at ein stor flokk - både jødar og grekarar - tok trui;
2  men dei jødane som ikkje vilde tru, eggja upp heidningane og sette vondt i dei mot brørne.
3  Dei vart verande der lenge og tala hugheilt i Herren, og han vitna for sitt nådeord med teikn og under som han gav dei makt til å gjera.
4  Folket i byen kløyvde seg: sume heldt med jødane, sume med apostlane.
5  Men so hende det ein dag at både heidningane og jødane med styresmennene sine styrmde fram og vilde skamfara dei og steina dei,
6  og då dei skyna det var meiningi, rømde dei til byane i Lykaonia: Lystra og Derbe, og bygdene der ikring;
7  der forkynte dei evangeliet.
8  I Lystra var det ein mann som var maktlaus i føtene - han hadde vore vanfør frå han var fødd, og aldri vore god til å ganga.
9  No sat han jamleg og lydde på Paulus når han tala. Ein gong feste Paulus augo på han, og då han såg at han hadde tru so han kunde verta lækt, sa han med høg røyst:
10  Reis deg og statt upprett på føtene dine! Då spratt han upp og tok til å ganga ikring.
11  Då folket såg kva Paulus hadde gjort, ropa dei ende yver seg og sa på lykaonisk: Gudane hev teke manneham og stige ned til oss!
12  Og dei kalla Barnabas for Jupiter og Paulus for Merkur, av di han var den som førde ordet.
13  Presten i Jupiter-templet som var utanfor byen, kom til porten med uksar og kransar og vilde ofra saman med folket.
14  Men då apostlane Barnabas og Paulus høyrde det, reiv dei sund klædi sine og sprang ut millom hopen
15  og ropa: Kva gjer de, godtfolk! Me er då og menneske og ligg under same lagnaden som de. Me forkynner dykk evangeliet, at de skal venda dykk burt frå desse inkjeslege avgudane og til den levande Gud; han hev gjort himmelen og jordi og havet og alt som i dei er,
16  men i dei framfarne tidene let han alle heidning-folki ganga sine eigne vegar,
17  endå han ikkje sparde på minningar um seg, men stødt gjorde vel, sende dykk regn og gode åringar frå himmelen, metta dykk med mat og fyllte hjarto dykkar med gleda.
18  So tala dei, men det var berre med naudi dei fekk styrt folket av med å ofra til seg.
19  Sidan kom det nokre jødar dit frå Antiokia og Ikonium. Dei fekk talt folket yver, og so steina dei Paulus og drog han ut or byen; for dei tenkte han var slokna.
20  Men læresveinane slo ring um han, og han reiste seg upp og gjekk inn til byen. Dagen etter tok han ut og for i lag med Barnabas til Derbe.
21  Dei forkynte evangeliet der i byen og vann mange læresveinar. So for dei attende til Lystra og Ikonium og Antiokia,
22  og kvar dei kom, styrkte dei læresveinane i sjeli og mana dei til å vera støde i trui og sa: Me lyt ganga inn i Guds rike gjenom mange trengslor.
23  Dei valde ut eldste åt dei for kvar kyrkjelyd, og gav dei med bøn og fasta yver til Herren som dei trudde på.
24  Sidan drog dei gjenom heile Pisidia og kom til Pamfylia
25  og tala Guds ord i Perge. So for dei ned til Attalia,
26  og derifrå siglde dei til Antiokia, den staden dei var sende ut frå med bøn um Guds nåde til det verket dei no hadde fullført.
27  Då dei kom dit, kalla dei i hop kyrkjelyden og fortalde um kor store ting Gud hadde gjort gjenom dei, og at han hadde opna ei dør til trui for heidningane.
28  Og dei vart verande der ei god stund hjå læresveinane.
 
 
# Apostlenes gjerninger 15
1  So kom det nokre ovantil Judea og lærde brørne: Dersom de ikkje let dykk umskjera etter den seden som Moses hev skipa, kann de ikkje verta frelste.
2  Det vart ikkje lite tvist og ordkast millom dei og Paulus og Barnabas; men so tok dei den rådi at Paulus og Barnabas og nokre andre av dei skulde fara upp til apostlane og dei eldste i Jerusalem og leggja spursmålet fram for dei.
3  Kyrkjelyden fylgde dei eit stykke på veg; sidan for dei gjenom Fønikia og Samaria, og kvar dei kom, fortalde dei korleis heidningane hadde vendt um til Gud, og gjorde med det alle brørne ei stor gleda.
4  Då dei kom fram til Jerusalem, vart dei fagna av kyrkjelyden og apostlane og dei eldste, og sa frå um kor store ting Gud hadde hjelpt dei til å gjera.
5  Då reiste det seg nokre av farisearflokken som hadde teke trui, og sa: Dei lyt umskjerast og segjast fyre at dei skal halda Mose-lovi.
6  So kom apostlane og dei eldste saman og skulde dryfta saki,
7  og det vart eit drjugt ordskifte. Då reiste Peter seg og sa til dei: Brør, de veit at Gud for lang tid sidan valde ut ein millom dykk - han vilde at heidningane gjenom min munn skulde få høyra evangelie-ordet og koma til trui.
8  Og Gud, som kjenner alle hjarto, vitna for dei, med di han gav den Heilage Ande åt dei so vel som åt oss;
9  han gjorde ikkje i nokon måte skil på oss og dei, med di han ved trui reinsa hjarto deira.
10  Kvi vil de då no freista Gud og leggja eit åk på nakken åt læresveinane som korkje federne våre eller me sjølve orka å bera?
11  Nei, det er ved Herren Jesu nåde me trur at me vert frelste, me liksom dei.
12  Då tagde heile flokken og lydde på Barnabas og Paulus medan dei fortalde um alle dei teikn og under Gud hadde hjelpt dei til å gjera millom heidningane.
13  Då dei hadde tagna, tok Jakob til ords og sa: Brør, høyr på meg!
14  Simeon hev greidt ut korleis Gud alt ifrå det fyrste hev sytt for å få seg eit folk av heidningar som skulde bera hans namn.
15  Og det høver vel med ordi åt profetane, soleis som det stend skrive:
16  Sidan vil eg koma att ein gong og byggja upp att Davids falne hytta; det som ligg nedvelt, vil eg byggja upp att, og reisa huset hans på nytt,
17  so alle andre folk skal søkja Herren, ja alle heidning-folki som vert kalla med mitt namn. So segjer Herren som gjer dette,
18  det som han og veit um frå ævords tid.
19  Difor held eg fyre at me ikkje skal gjera det for tungt for dei av heidningane som vender um til Gud,
20  men skriva til dei at dei skal halda seg frå det som er sulka med avgudsdyrking, og frå lauslivnad og frå kjøt av dyr som er strøypte, og frå blod.
21  For Moses hev frå gamal tid i alle byar dei som forkynner han - kvar sabbat vert han upplesen i synagogone.
22  Då tok dei den rådi, apostlane og dei eldste, og saman med dei heile kyrkjelyden, at dei vilde velja ut nokre menn millom seg og senda dei til Antiokia i lag med Paulus og Barnabas. Dei valde Judas som vart kalla Barsabbas, og Silas - båe desse var høgvyrde menn millom brørne -
23  og gav dei eit brev med, som lydde so: Apostlane og eldstebrørne helsar brørne av heidning-folki i Antiokia og Syria og Kilikia.
24  Etter di me hev høyrt at nokre som kom frå oss, hev gjort dykk rådville med ordi sine og sett uro i sjelene dykkar - frå oss hadde dei ingi fullmakt -
25  so hev me samstelte teke den rådi å velja ut nokre menn og senda dei til dykk saman med våre kjære brør Barnabas og Paulus,
26  menn som hev våga livet for vår Herre Jesu Kristi namn.
27  So sender me då Judas og Silas; dei skal og med sin munn bera bod um det same.
28  For den Heilage Ande og me hev teke ved at det ikkje skal leggjast på dykk andre tyngslor enn dette som er naudsynt:
29  at de lyt halda dykk ifrå avgudsoffer og blod og kjøt av dyr som er strøypte, og lauslivnad. Tek de dykk stødt i vare for det, vil de hava det godt. Lev vel!
30  So sende dei mennene i veg, og dei kom til Antiokia. Der kalla dei i hop heile kyrkjelyden og gav dei brevet.
31  Dei las det, og vart glade for den trøysti det gav.
32  Judas og Silas, som sjølve var profetar, trøysta brørne med mange ord og styrkte dei.
33  Då dei hadde vore der ei tid, let brørne dei få fara heim att til dei som hadde sendt dei, og ynskte dei lukka på ferdi;
34  men Silas rådde seg til å vera att.
35  Paulus og Barnabas gav seg til i Antiokia og lærde og forkynte Herrens ord i evangeliet i lag med mange andre.
36  Men då det leid um ei tid, sa Paulus til Barnabas: Kom, lat oss fara attende til alle dei byane der me hev forkynt Herrens ord, og sjå til brørne der, korleis dei hev det!
37  Barnabas vilde taka Johannes og med, han som dei kalla Markus;
38  men Paulus tykte ikkje dei skulde taka han med, han som hadde skilt lag med dei i Pamfylia og ikkje hadde fylgt dei til arbeidet deira.
39  Det vart ein kvass strid millom dei, so dei skildest frå kvarandre. Barnabas tok Markus med seg og siglde av stad til Kypern;
40  men Paulus valde Silas til sin fylgjesvein og tok i veg, etter at brørne hadde bede Guds nåde yver han.
41  Han for igjenom Syria og Kilikia og styrkte kyrkjelydane.
 
 
# Apostlenes gjerninger 16
1  So kom han til Derbe og til Lystra. Der var det ein læresvein som heitte Timoteus; han var son åt ei truande jødisk kvinna og ein gresk mann
2  og hadde godt lov av brørne i Lystra og Ikonium.
3  Han vilde Paulus hava med seg på ferdi, og han tok og umskar han for skuld jødane som budde i dei bygdene; for alle visste at far hans var grekar.
4  Medan dei då for frå by til by, la dei brørne på hjarta å halda seg etter dei avgjerdene som apostlane og dei eldste i Jerusalem hadde teke.
5  So vart no kyrkjelydane styrkte i trui, og auka i tal for kvar dag.
6  Sidan for dei gjenom Frygia og Galatarlandet; for den Heilage Ande hadde hindra dei frå å tala ordet i Asia.
7  Då dei var komne burtimot Mysia, freista dei å fara til Bitynia, men Jesu Ande gav dei ikkje lov.
8  So for dei utanum Mysia og kom ned til Troas.
9  Um natti hadde Paulus ei syn: Det stod ein makedonisk mann og bad han: Kom yver til Makedonia og hjelp oss!
10  Etter han hadde havt den syni, freista me straks å koma av stad til Makedonia; for me kunde skyna at Gud hadde kalla oss til å forkynna evangeliet for dei.
11  So la med då ut frå Troas og siglde beint til Samotrake, og dagen etter til Neapolis;
12  derifrå for me til Filippi, som er den fyrste byen i den luten av Makedonia og ein romersk koloni. Me vart verande ei tid der i byen.
13  På sabbatsdagen gjekk me utanfor porten, til ei elv der dei var vane å samlast til bøn, og me sette oss og tala til kvinnone som var komne saman.
14  Der var ei kona frå Tyatira som heitte Lydia og handla med purpur - ei av dei som dyrka Gud etter jødetrui. Ho lydde på oss, og Herren opna hjarta hennar, so ho ansa etter det Paulus tala.
15  Då so ho og huslyden hennar var døypte, bad ho oss til seg og sa: So sant de held meg for å vera ei som trur på Herren, so kom heim i huset mitt og gjev dykk til der! Og ho nøydde oss til me gjorde det.
16  Ein dag som me var på veg til bønestaden, møtte me ei tenestgjenta som hadde ei spådomsånd i seg, og tente mange pengar for husbondsfolket sitt med å spå.
17  Ho fylgde etter Paulus og oss andre og ropa: Desse mennene er tenarar åt den høgste Gud, og dei lærer dykk vegen til frelsa!
18  So gjorde ho mange dagar etter einannan. Då vart Paulus harm; han snudde seg og sa til åndi: Eg segjer deg i Jesu Kristi namn at du skal fara ut or henne! Og i same stundi for ho ut.
19  Då husbondsfolket åt gjenta såg at dei ikkje lenger kunde hava von um å tena pengar på henne, tok dei fat på Paulus og Silas og drog dei med seg til torget, til rådstova,
20  førde dei fram for styresmennene og sa: Desse mennene veld stor uro i byen vår; dei er jødar,
21  og vil læra oss skikkar som me ikkje hev lov til å godtaka eller fylgja, me som er romarar.
22  Folkemugen yppa seg og imot dei. Då let styresmennene folki sine riva klædi av dei og piska dei;
23  dei gav dei mange piskeslag, og sette dei so i fengsel og sa til fangevaktaren at han laut taka vel vare på dei.
24  Då han fekk so strenge pålegg, tok han dei inn i det inste fangeromet og sette føtene deira fast i stokken.
25  Midnatts-bel heldt Paulus og Silas bøn og song lovsongar til Guds pris, og fangane lydde på dei.
26  Då vart det brått ein sterk jordskjelv, so grunnvollen åt fengslet ristest; og med ein gong spratt alle dørene upp, og lekkjone losna av alle fangane.
27  Fangevaktaren for upp or svevnen, og då han såg at dørene til fengslet stod opne, drog han sverdet og vilde drepa seg; for han trudde fangane hadde rømt.
28  Men Paulus ropa med høg røyst: Gjer deg ikkje noko vondt! Me er her alle.
29  Då bad han um ljos og sprang inn og kasta seg skjelvande ned for Paulus og Silas;
30  og han leidde dei ut og sa: Kva skal eg gjera, herrar, so eg kann verta frelst?
31  Tru på Herren Jesus, svara dei, so skal du verta frelst, både du og huslyden din.
32  So tala dei Herrens ord til han og alle som var i huset hans.
33  Og i denne same nattestundi tok han dei med seg og tvo dei etter slagi dei hadde fenge. Straks etter vart han døypt med alle sine.
34  Sidan fylgde han dei upp i heimen sin og stelte til ei måltid, og var hjarteglad for di han og alt folket hans var komne til trui på Gud.
35  Då det vart dag, sende styresmennene sveinane sine av stad med det bodet at dei skulde sleppa mennene fri.
36  Fangevaktaren fortalde det til Paulus og sa: Styresmennene hev sendt bod at de skal sleppast fri. So kom no ut og far dykkar veg i fred!
37  Men Paulus sa til dei: Dei hev hudflengt oss midt i folkeaugo forutan lov og dom, me som er Roma-borgarar; so hev dei sett oss i fengsel, og no vil dei jaga oss burt i løynd! Nei, dei skal sjølve koma og taka oss ut!
38  Sveinane bar desse ordi attende til styresmennene, og då dei høyrde at dei var Roma-borgarar, vart dei redde;
39  dei kom og tala vel med dei, og fylgde dei ut og bad at dei vilde fara burt frå byen.
40  Då dei var komne ut or fengslet, gjekk dei heim til Lydia. Sidan helsa dei på brørne og gav dei påminningar, og tok so av stad.
 
 
# Apostlenes gjerninger 17
1  Dei la vegen um Amfipolis og Apollonia, og kom so til Tessalonika. Der hadde jødane ei synagoga.
2  Paulus gjekk inn til dei, som han var van med, og tri sabbatsdagar hadde han samtale med dei ut ifrå skriftene,
3  og forklåra og la ut for dei at Messias laut lida og standa upp frå dei daude, og sa: Det er han, den Jesus som eg forkynner, som er Messias.
4  Sume av dei vart yvertydde og slo lag med Paulus og Silas, og so var det og med ein stor flokk av dei grekarane som dyrka Gud, og ikkje få av dei gjævaste kvinnone.
5  Då vart jødane fulle av åbryskap; dei tok med seg nokre låke folk av dei som gjekk og slong i gatone, og fekk laga eit upplaup, so dei sette byen i uro. So stelte dei seg upp utanfor huset åt Jason og vilde få dei ut til folket;
6  men då dei ikkje fann dei, drog dei Jason og nokre av brørne fram for byrådet og ropa: No er dei komne hit og, desse som hev sett heile verdi i upprør,
7  og Jason hev teke imot dei. Dei gjer alle tvert imot bodi åt keisaren og segjer at ein annan, ein som heiter Jesus, er konge.
8  Då ålmugen og byrådet høyrde det, vart dei forstøkte,
9  og dei let ikkje Jason og dei andre få ganga fyrr dei hadde gjenge i borg for dei.
10  Straks den fyrste natti sende brørne Paulus og Silas av stad til Berøa. Då dei kom dit, gjekk dei burt i synagoga åt jødane.
11  Det folket var meir gjævlyndt enn dei i Tessalonika; dei tok imot ordet med stor godhug, og ransaka dagleg i skriftene um det hadde seg so, det som var sagt.
12  Mange av dei kom då til trui, og ikkje få av dei gjævaste greske kvinnone og mennene.
13  Men då jødane i Tessalonika fekk spurt at Paulus forkynte Guds ord i Berøa og, kom dei dit med og sette ålmugen i uro og øste dei upp.
14  Då sende brørne straks Paulus av stad på vegen til sjøen; men Silas og Timoteus vart att i Berøa.
15  Dei som fylgde Paulus, var med han alt til Aten, og for so heim att med det bodet til Silas og Timoteus at dei skulde koma til han snarast råd var.
16  Medan Paulus venta på dei i Aten, vart han harm i hugen då han såg at byen var yverfyllt med avgudsbilete.
17  I synagoga rødde han no med jødane og dei som dyrka Gud, og på torget kvar dag med kven han råka.
18  Nokre epikureiske og stoiske visdomslærarar gav seg då og i ordskifte med han, og sume sa: Kva kann han vel meina, denne skravlaren? andre: Det er likt til at han er ein som ber ut bod um framande guddomar - det var av di han forkynte evangeliet um Jesus og uppstoda.
19  So tok dei fat i han og hadde han med seg upp på Areopagus, og sa: Kann me få vita kva dette er for ei ny læra du kjem med?
20  Det er då underlege ting du let oss få høyra; difor vilde me gjerne få vita korleis det kann hava seg med dette.
21  For korkje atenarane sjølve eller dei framande som heldt til der, gav seg stunder til anna enn å fortelja eller spyrja nytt.
22  So steig Paulus fram midt på Areopagus og sa: Atenske menn! I alle måtar ser eg at de er umfram ihuga i gudsdyrkingi dykkar;
23  for då eg gjekk ikring og skoda heilagdomane dykkar, fann eg og eit altar som det stod skrive på: Åt ein ukjend gud. Det som de no dyrkar endå de ikkje kjenner det, det er det eg ber bod til dykk um.
24  Gud som hev skapt verdi og alt som i henne er, han som er herre yver himmel og jord, han bur ikkje i tempel som er gjorde med hender,
25  og let seg ikkje tena av menneskehender, liksom han skulde turva noko, han som sjølv gjev alle liv og ande og alt!
26  Han lét alle folkeslag av eitt blod busetja seg yver heile jordkringen, og skipa visse tidebolkar for dei og landskil millom bustadene deira,
27  so dei skulde leita etter Gud, um det kunde lukkast for dei å kjenna seg fram til han og finna han, endå han er ikkje langt burte frå nokon ein av oss;
28  for i han er det me lever og rører oss og er til, som og nokre av skaldane dykkar hev sagt: For me er og ætti hans eigi.
29  Er me då Guds ætt, so må me ikkje tru at guddomen hev nokon likskap med gull eller sylv eller stein, som menneskekunst og mennesketanke hev laga til eit bilete.
30  Fyrr hev Gud havt tol med vankunne-tidene, men no sender han menneski det bodet at alle, kvar dei so er, skal venda um,
31  etter di han hev sett ein dag då han vil lata ein mann som han hev kåra til det, døma verdi med rettferd; og det hev han prova for alle med å reisa han upp frå dei daude.
32  Då dei høyrde han segja at daude folk kunde standa upp att, var det sume som spotta, men andre sa: Me vil gjerne få høyra meir av deg um dette ein annan gong.
33  So skildest Paulus ifrå dei.
34  Men det var nokre menn som heldt seg innåt han og tok trui, millom dei Dionysius, ein av Areopagus-domarane, og ei kvinna som heitte Damaris, og nokre fleire.
 
 
# Apostlenes gjerninger 18
1  Sidan tok han ut frå Aten og for til Korint.
2  Der råka han ein jøde som heitte Akvilas og var fødd i Pontus; han var nyst komen frå Italia med Priskilla, kona si, av di Klaudius hadde sagt fyre at alle jødar skulde hava seg burt frå Rom. Dei gav han seg i lag med;
3  han budde hjå dei og arbeidde der; for dei dreiv same handverket: dei var tjeldmakarar.
4  Men kvar sabbat rødde han med folk i synagoga, og vann jamleg både jødar og grekarar for læra si.
5  Då Silas og Timoteus kom nordantil Makedonia, var Paulus i fullt arbeid med å læra, og heile tidi vitna han for jødane at Jesus var Messias.
6  Men då dei sette seg imot og spotta, riste han dusti av klædi sine og sa til dei: Blodet dykkar kome yver dykkar eige hovud! Eg er fri for skuld; heretter gjeng eg til heidningane.
7  Dermed gjekk han burt ifrå der, og kom heim til ein som heitte Justus; han var ein mann som dyrka Gud; huset hans låg vegg i vegg med synagoga.
8  Men Krispus, synagoge-forstandaren, kom med heile sitt hus til trui på Herren, og mange av Korint-buane som høyrde på Paulus, trudde og vart døypte.
9  Ei natt sa Herren til Paulus i ei syn: Ver ikkje redd! Tala, og teg ikkje!
10  Eg er med deg, og ingen skal få leggja hand på deg og gjera deg vondt; for eg hev mykje folk i denne byen.
11  So vart han buande der eit år og seks månader, og lærde dei Guds ord.
12  Medan Gallio var fylkeshovding i Akaia, yppa jødane seg alle som ein mot Paulus og drog han fram for domstolen.
13  Denne mannen, sa dei, set folk upp og fær dei til å dyrka Gud på ein måte som er imot lovi.
14  Då so Paulus vilde taka til ords, sa Gallio til jødane: Var det ei ugjerning eller eit skarvestykke det galdt, jødar, so skulde eg, som rett og rimeleg var, ha gjeve meg stunder til å høyra på dykk;
15  men når det gjeld tvistemål um ei læra og um nokre namn og um lovi dykkar, so fær de greida det sjølve! Eg vil ikkje vera domar i slike saker.
16  Dermed jaga han dei burt frå domstolen.
17  Då tok heile flokken fat på Sostenes, synagoge-forstandaren, og dengde han midt framfor domstolen. Men Gallio brydde seg ikkje det minste um alt dette.
18  Paulus drygde der endå ei lang tid; so bad han farvel med brørne og siglde av stad til Syria i fylgje med Priskilla og Akvilas; men fyrst hadde han i Kenkreæ klypt håret sitt; for han hadde ein lovnad på seg.
19  So kom dei til Efesus. Der let han dei andre vera att. Sjølv gjekk han inn i synagoga og gav seg til å røda med jødane;
20  men då dei bad han drygja der lenger, bad han seg undan
21  og baud farvel med dei ordi: Eg skal koma att til dykk ein annan gong um Gud vil. So la han ut frå Efesus.
22  Då han kom til Cesarea, gjekk han upp og helsa på kyrkjelyden; so for han ned til Antiokia.
23  Der vart han verande ei tid, men tok so ut att, og drog gjenom Galatar-landet og Frygia frå ende til ende og styrkte alle læresveinane.
24  Ein jøde som heitte Apollos og var fødd i Aleksandria, kom til Efesus; han var ein ordhag mann og stød i skriftene.
25  Han hadde fenge kunnskap um Herrens veg, og brennande i åndi som han var, tala og lærde han grant um Jesus, endå han berre kjende Johannes-dåpen.
26  Han tok til å tala fritt og ope i synagoga; men då Priskilla og Akvilas hadde høyrt han, tok dei han med seg heim og greidde ut grannare for han um Guds veg.
27  Sidan fekk han hug til å fara yver til Akaia, og brørne talde han til, og skreiv til læresveinane der at dei skulde taka vel imot han. Då han kom dit, vart han ved Guds nåde til stor hjelp for dei truande.
28  For med stor kraft avsanna han jødane so alle høyrde det, og synte klårleg av skriftene at Jesus er Messias.
 
 
# Apostlenes gjerninger 19
1  Medan Apollos var i Korint, bar det so til at Paulus kom til Efesus, etter han hadde fare gjenom upplandsbygdene.
2  Der møtte han nokre læresveinar og spurde dei: Fekk de den Heilage Ande då de kom til trui? Nei, svara dei, me hev ikkje ein gong høyrt um den Heilage Ande er komen.
3  Kva dåp vart de då døypte med? spurde han. Med Johannes-dåpen, svara dei.
4  Då sa Paulus: Dåpen åt Johannes var ein umvendings-dåp, og medan han døypte, sa han til folket at dei skulde tru på den som kom etter han - det er: på Jesus.
5  Då dei høyrde det, let dei seg døypa til Herren Jesu namn,
6  og då Paulus la hendene på dei, kom den Heilage Ande yver dei, og dei tala med tungor og som profetar.
7  Det var um lag tolv mann i alt.
8  Sidan gjekk han inn i synagoga, og i tri månader tala han der djervt og hugheilt um det som høyrer til Guds rike, rødde med dei og freista å yvertyda dei.
9  Men det var nokre som gjorde seg stride og ikkje vilde tru, og lasta Guds veg so heile lyden høyrde på; so braut han lag med dei og fekk læresveinane til å halda seg burte frå dei, og rødde sidan dagleg i læresalen åt Tyrannus.
10  Det vara tvo år, so alle som budde i Asia, både jødar og grekarar, fekk høyra Herrens ord.
11  Og Gud gav Paulus kraft til å gjera ovstore underverk,
12  so folk jamvel tok sveitedukar eller fyreklæde som han hadde havt på seg, og bar til dei sjuke, og sjukdomen slepte dei, og dei vonde åndene for ut.
13  Nokre farande jødiske åndemanarar tok seg og fyre å nemna namnet åt Herren Jesus yver dei som hadde vonde ånder i seg, og sa: Eg manar dykk ved den Jesus som Paulus ber bod um.
14  Det var sju søner åt Skevas, ein jødisk øvsteprest, som gjorde det.
15  Men den vonde åndi svara dei so: Jesus kjenner eg, og Paulus veit eg um, men kva er de for folk?
16  Og mannen som den vonde åndi var i, flaug på dei, vann på dei båe tvo og skamfor dei, so dei nakne og såra laut røma ut or huset.
17  Dette var kunnigt for alle som budde i Efesus, både jødar og grekarar; det fall ein otte på dei alle, og Herren Jesu namn vart prisa.
18  Mange av dei truande kom og skrifta og fortalde kva dei hadde gjort;
19  og ein stor flokk av dei som hadde fare med trollkunster, bar bøkene sine i haug og brende dei upp for alle manns augo; dei rekna i hop prisen på bøkene, og fann ut at dei var verde femti tusund sylvpeningar.
20  Soleis hadde Herrens ord sterk framgang og vann stor makt.
21  Då alt dette var fullført, sette Paulus seg fyre at han vilde draga gjenom Makedonia og Akaia og so fara til Jerusalem; han sa: Når eg hev vore der, lyt eg vitja Rom og.
22  So sende han tvo av hjelpesmennene sine, Timoteus og Erastus, av stad til Makedonia, men sjølv drygde han enno ei tid i Asia.
23  Ved det leite vart det eit stort uppstyr for skuld Guds veg.
24  Med det hadde det seg so: Ein sylvsmed som heitte Demetrius, for med å laga små Diana-tempel av sylv, og hjelpte soleis kunstnarane til munaleg vinning.
25  Ein dag kalla han dei saman, både dei og arbeidsmennene som stelte med dette, og sa til dei: Godt folk, de veit at det er dette arbeidet me hev vår gode utkoma frå;
26  men no ser de og høyrer korleis denne Paulus med sine fyreteljingar hev dåra ein stor hop, og det ikkje berre her i Efesus, men godt som i heile Asia - han segjer at gudar som er gjorde med hender, ikkje er gudar.
27  Og det er ikkje berre det det stend um, at yrket vårt kann koma i vanvyrdnad, men sjølve heilagdomen åt Diana, den store gudinna, kunde verta rekna for inkje, og ho som heile Asia, ja heile verdi dyrkar, kunde koma til å missa sitt velde.
28  Då dei høyrde det, vart dei harme og ropa: Stor er Diana, efesar-gudinna!
29  Uroi breidde seg yver heile byen; dei storma alle som ein av stad til teatret og reiv med seg Gajus og Aristarkus, tvo makedonarar som hadde fylgt Paulus på ferdi.
30  Paulus vilde ganga inn til folket, men læresveinane gav honom ikkje lov.
31  Nokre av asiarkane, som var godvener med han, sende og bod til han og bad at han ikkje måtte våga seg inn i teatret.
32  Der ropa dei no kvar på sitt; for heile folkemøtet var i ei røra, og dei fleste visste ikkje kva dei var komne i hop for.
33  Sume i flokken sette då ein som heitte Aleksander, inn i saki; det var jødane som skuva han fram. Han vitta med handi og vilde halda ein verjetale til folket.
34  Men då dei fekk vita at han var ein jøde, sette dei alle med ein gong i å ropa: Stor er Diana, efesar-gudinna! og det heldt dei på med i tvo timar på lag.
35  Men byskrivaren fekk stagga hopen, og sa: Efesiske menn, finst det vel noko menneske som ikkje veit at efesar-byen er sett til å taka vare på templet åt den store Diana og biletet hennar, det som hev falle ned frå himmelen?
36  Når no det ikkje vert motsagt, skulde de halda dykk rolege og ikkje fara for brått fram.
37  Men no hev de drege hit desse mennene, som korkje er tempelranarar eller spottar gudinna dykkar.
38  Hev Demetrius og dei kunstnarane som er i lag med han, noko klagemål mot nokon, so hev me då rettarting, og her er fylkeshovdingar; so kann dei kalla kvarandre for retten.
39  Men er det noko anna de krev, skal det verta avgjort på det lovlege ålmanntinget.
40  Etter det som hev hendt her i dag, kunde me gjerne verta klaga for upprør; for me hev ingen ting å bera fyre i fall me skal svara for dette upplaupet.
41  Med so sagt løyste han upp møtet.
 
 
# Apostlenes gjerninger 20
1  Då ståket hadde stilna, sende Paulus bod etter læresveinane og talde for dei; so bad han farvel og tok ut; for no vilde han draga til Makedonia.
2  Som han då hadde fare gjenom dei bygdene og gjeve brørne mange påminningar, kom han til Grekar-land.
3  Der vart han verande tri månader; men då han skulde til å sigla av stad til Syria, la jødane meinråder mot han; so tok han den rådi å fara attende gjenom Makedonia.
4  Med han fylgde til Asia Sopater Pyrrusson frå Berøa, og Aristarkus og Sekundus, som båe åtte heime i Tessalonika, og Gajus frå Derbe og Timoteus, og tvo Asia-menn som heitte Tykikus og Trofimus.
5  Dei for fyre og venta på oss i Troas,
6  og me siglde ut frå Filippi då usyrdebrøds-dagane var ende, og møttest fem dagar etter med dei i Troas; der drygde me sju dagar.
7  Fyrste dagen i vika var me saman og skulde brjota brødet; Paulus rødde mykje med dei - for dagen etter skulde han fara burt - og han tøygde ut talen til midt på natti.
8  Det var mange lampor i salen der me var samla.
9  Ein ung mann som heitte Eutykus, sat i vindauga; då Paulus rødde so lenge, fall han i ein djup svevn, og i svevnen stupte han utfyre og datt ned frå tridje høgdi. Dei tok han upp livlaus;
10  men Paulus gjekk ned og kasta seg yver han og tok ikring han og sa: Ståka ikkje! sjeli hans er i han.
11  So gjekk han upp att og braut brødet og åt av det, og tala med dei lenge, alt til det ljosna; då tok han ut.
12  Guten leidde dei burt levande, og var storleg trøysta.
13  Medan hadde me gjenge um bord i skipet og siglde til Assus; der skulde me taka Paulus um bord, for so hadde han sagt til oss; sjølv vilde han fara landleides.
14  Då han no møtte oss i Assus, tok me han um bord, og for so til Mitylene.
15  Derifrå siglde me lenger og var dagen etter beint utfor Kios; andre dagen for me burtåt Samos, låg yver i Trogillium, og nådde næste dagen Milet.
16  For Paulus hadde sett seg fyre å sigla framum Efesus, so han ikkje skulde koma til å drygja for lenge i Asia; for han hasta og vilde nå fram til Jerusalem til kvitsunndagen, um det var mogeleg for han.
17  Frå Milet sende han bod til Efesus og kalla til seg dei eldste i kyrkjelyden,
18  og då dei kom, sa han til dei: De veit korleis eg levde all den tid eg var hjå dykk, frå fyrste dagen eg sette foten i Asia,
19  at eg tente Herren smålåten og hugmjuk, med gråt og i prøvingar som meinrådene åt jødane volde meg.
20  De veit at eg ikkje tagde med noko av det som kunde gagna dykk, men bar det fram for dykk og lærde dykk det både ute bland folket og heime i husi,
21  alt medan eg vitna både for jødar og grekarar um umvendingi til Gud og trui på vår Herre Jesus Kristus.
22  Og no fer eg bunden av Anden til Jerusalem, og veit ikkje kva som skal møta meg der,
23  anna enn at den Heilage Ande i by etter by vitnar for meg at det ventar meg lekkjor og liding.
24  Men ikkje ein grand vyrder eg livet mitt for min eigen part, kann eg berre få fullføra laupet mitt og det kallet eg fekk av Herren Jesus: å vitna um evangeliet um Guds nåde.
25  Sjå, no veit eg at de aldri meir skal sjå åsyni mi, alle de som eg fyrr gjekk ikring ibland og bar bod um Guds rike.
26  Difor vitnar eg for dykk i dag at eg ikkje ber skuldi for nokon manns blod;
27  for eg tagde ikkje med noko, men la fram for dykk heile Guds råd.
28  Tak då vare på dykk sjølve og på heile hjordi som den Heilage Ande sette dykk til tilsynsmenn i, so de skulde gjæta Guds kyrkjelyd, den som han vann seg med sitt eige blod!
29  Eg veit at etter mi heimferd vil det koma inn ibland dykk vonde vargar, som ikkje sparer hjordi;
30  millom dykk sjølve skal det og standa fram menn som fer med range lærdomar og vil lokka læresveinane etter seg.
31  So vak då, og kom i hug at eg i tri år natt og dag alt i eitt med tåror talde for kvar einaste ein!
32  Og no gjev eg dykk yver til Gud og hans nådeord, han som hev makt til å uppbyggja dykk og gjeva dykk arv millom alle dei som er helga.
33  Eg hev aldri trått etter sylv eller gull eller klæde frå noko menneske.
34  De veit sjølve at desse hendene mine sytte for det eg trong, og for dei som var med meg.
35  I alle måtar synte eg dykk at soleis lyt me med arbeidet vårt vera til hjelp for dei veike og minnast Herren Jesu ord; for han hev sjølv sagt: Det er sælare å gjeva enn å få.
36  Då han det hadde sagt, la han seg på kne og bad saman med heile flokken.
37  Då brast dei alle i sterk gråt, og dei tok Paulus um halsen og kysste han.
38  Mest sorg volde dei det ordet han hadde sagt: at dei aldri meir skulde få sjå åsyni hans. So fylgde dei han til skipet.
 
 
# Apostlenes gjerninger 21
1  Då me hadde rive oss laus frå dei og lagt ut på sjøen, heldt me beine leidi fram til Kos; dagen etter kom me til Rodos, og derifrå til Patara.
2  Der fann me eit skip som skulde fara beint yver til Fønikia; det gjekk me um bord i, og la so utpå att.
3  Då me fekk timdi av Kypern, heldt me til høgre for øyi. So siglde me til Syria og la åt i Tyrus; for der skulde skipet lossa farmen.
4  Me leita upp læresveinane og vart verande der sju dagar. Dei sa til Paulus det som Anden la dei i hugen: at han ikkje skulde fara til Jerusalem.
5  Då me hadde vore der dei dagane til endes, tok me ut og for vår veg, og dei fylgde oss alle med konor og born ut or byen. På strandi la me oss på kne og bad;
6  sidan bad me farvel med kvarandre - me gjekk um bord i skipet, og dei vende heim att til seg.
7  So for me frå Tyrus til Ptolemais og hadde då enda sjøferdi vår; me helsa på brørne der og var ein dag hjå dei.
8  Andre dagen tok me ut att og kom til Cesarea; der vitja me Filip, evangelisten - han var ein av dei sju - og gav oss til hjå han.
9  Han hadde fire ugifte døtter som hadde profetgåva.
10  Som me no drygde der noko mange dagar, kom ein profet som heitte Agabus, ned frå Judea.
11  Han kom til oss, tok beltet åt Paulus og batt føtene og hendene sine med og sa: So segjer den Heilage Ande: Soleis skal jødane i Jerusalem binda den mannen som eig dette beltet, og so gjeva han i hendene på heidningane.
12  Då me høyrde det, bad me han, både me og dei som åtte heime der, at han ikkje måtte fara upp til Jerusalem.
13  Då svara Paulus: Kvi græt de so og bryt hjarta mitt sund? Eg er reidug ikkje berre til å lata meg binda, men og til å døy i Jerusalem for Herren Jesu namn.
14  Som han no ikkje let seg yvertelja, tagde me og sa berre: Herrens vilje råde!
15  Då den tidi var ute, ferda me oss til og tok på vegen til Jerusalem.
16  Nokre av læresveinane frå Cesarea var med og fylgde oss til ein mann som heitte Mnason og var frå Kypern; han var ein gamal læresvein, og hjå han skulde me få hus.
17  Då me kom til Jerusalem, fagna brørne oss med gleda.
18  Andre dagen gjekk Paulus med oss til Jakob, og dit kom alle dei eldste.
19  Han helsa på dei, og fortalde alt som Gud hadde hjelpt han til å gjera bland heidningane, eitt etter hitt.
20  Då dei høyrde det, lova dei Gud; so sa dei til han: Du ser, bror, kor mange tusund jødar det er som hev teke trui, og alle er dei ihuga for lovi.
21  Men no hev dei høyrt segja um deg at du lærer alle jødar kring i heidninglandi å falla frå Moses, og segjer at dei ikkje skal umskjera borni og ikkje leva etter dei gamle skikkane.
22  Kva skal me no gjera? Det kjem visst til å samla seg ein stor hop; for dei fær nok høyra at du er komen.
23  Gjer då so som me no segjer med deg! Det er fire menn hjå oss som hev ein heilag lovnad på seg.
24  Tak dei med deg og helga deg i lag med dei, og ber du kostnaden for dei, so dei kann få klyppa håret sitt! Då skynar alle at det ikkje er noko i det dei hev høyrt um deg, men at du og lever so at du held deg etter lovi.
25  Men um heidningane som hev teke trui, hev me teke ved at dei ikkje skal fylgja sovorne skikkar, anna dei lyt taka seg i vare for avgudsoffer og blod og kjøt av dyr som er strøypte, og lauslivnad, og det hev me sendt dei brev um.
26  Då tok Paulus mennene med seg, og dagen etter helga han seg i lag med dei; sidan gjekk han inn i templet og sa frå når talet på helgingsdagane var fullt, då offeret skulde berast fram for kvar ein av dei.
27  Då dei sju dagane snart var lidne, fekk jødane frå Asia sjå han i templet og øste upp heile ålmugen; dei la hand på han
28  og ropa: Hjelp, israelitar! Her er den mannen som lærer alle folk, kvar han kjem, å vanvyrda folket og lovi og denne staden; og no hev han endå til havt grekarar inn i templet og vanhelga denne heilage staden.
29  For dei hadde alt set Trofimus frå Efesus saman med han ute i byen, og so tenkte dei at Paulus hadde havt han med seg inn i templet.
30  Heile byen vart uppskaka, og folk flokka seg i hop. Dei tok fat på Paulus og drog han ut or templet, og med det same vart tempeldørene stengde.
31  Medan dei no heldt på og vilde slå han ihel, gjekk det bod upp til hovdingen for vaktmannskapet at heile Jerusalem var i upprør.
32  Då tok han straks nokre hersveinar og hovudsmenn med seg og for i sprang nedimot dei, og då dei såg hovdingen og hersveinane, heldt dei upp å slå Paulus.
33  So kom hovdingen innåt; han let mennene sine gripa Paulus og binda han med tvo lekkjor. Og spurde so kven han var, og kva han hadde gjort.
34  Sume i hopen ropa eitt, og sume eit anna, og då han ikkje kunde få vita noko visst for ståket skuld, sa han til hermennene at dei skulde føra Paulus inn i borgi.
35  Då han kom til troppi, vart det til det at hersveinane laut bera han, so styrlaus var hopen;
36  for heile folkemengdi fylgde etter og skreik: Drep han!
37  Då Paulus skulde førast inn i borgi, segjer han til hovdingen: Fær eg lov å tala eit ord med deg? Han svara: Kann du gresk?
38  So er då ikkje du den egyptaren som gjorde uppreist for ei tid sidan og drog ut i øydemarki med dei fire tusund røvarane?
39  Eg er ein jødisk mann, sa Paulus, og eig heime i Tarsus, ein velkjend by i Kilikia. Eg bed deg: Gjev meg lov til å tala til folket!
40  Det gav hovdingen han lov til. Då steig Paulus fram på troppi og vitta med handi til folket, og då det hadde vorte reint stilt ikring han, tala han soleis på det hebraiske målet:
 
 
# Apostlenes gjerninger 22
1  Brør og feder! Høyr på meg når eg no ber verjemålet mitt fram for dykk!
2  Då dei høyrde at han tala til dei på hebraisk, heldt dei seg endå rolegare.
3  Eg er ein jødisk mann, sa han, og er fødd i Tarsus i Kilikia, men fostra her i byen. Ved Gamaliels føter hev eg sete og vorte upplærd med stor grannskap i fedrelovi vår, og eg var likso ihuga for Gud som de alle er i dag.
4  Eg forfylgde Guds veg på harde livet, batt både menn og kvinnor og fekk sett dei i fengsel.
5  Det kann øvstepresten og heile eldsterådet sanna; dei gav meg endå brev med til brørne i Damaskus, og eg tok av stad og vilde føra dei som var der, bundne til Jerusalem, so dei skulde få refsing.
6  Men då eg var på vegen og alt var komen burtimot Damaskus, hende det brått ved middagsleite at eit sterkt ljos frå himmelen glima rundt ikring meg.
7  Eg stupte åt jordi og høyrde ei røyst som sa til meg: Saul, Saul, kvi forfylgjer du meg?
8  Kven er du, Herre? spurde eg. Eg er Jesus frå Nasaret, han som du forfylgjer, svara han.
9  Dei som var med meg, såg ljoset, men høyrde ikkje målet av den som tala til meg.
10  Kva skal eg gjera, Herre? spurde eg. Og Herren svara: Reis deg upp og gakk til Damaskus! Der skal dei tala til deg um alt som er sett deg fyre å gjera.
11  Eg kunde ikkje sjå, so sterk hadde glima av ljoset vore; men dei som var med meg, tok meg i handi og leidde meg, og soleis kom eg til Damaskus.
12  Ananias, ein gudleg mann, som heldt seg etter lovi og hadde godt lov av alle jødane som budde der,
13  kom til meg og stod framfyre meg og sa: Saul, bror, sjå upp! Og i same stundi fekk eg att syni og såg upp på han.
14  Då sa Ananias: Han som er Gud åt federne våre, hev kåra deg ut til å kjenna hans vilje og sjå den rettferdige og høyra røysti frå hans munn;
15  for du skal vera han eit vitne for alle menneske um det du hev set og høyrt.
16  Og no, kvi tøvrar du? Kom og lat deg døypa og två rein for syndene dine, medan du kallar på hans namn!
17  Sidan, då eg var komen attende til Jerusalem og bad i templet, bar det so til at det kom ei burtrykning på meg,
18  og eg såg han, og høyrde han sa til meg: Skunda deg! Far snøgt burt frå Jerusalem! For dei kjem ikkje til å taka imot ditt vitnemål um meg.
19  Herre, svara eg, dei veit sjølve at eg sette dei som trudde på deg, i fengsel og hudflengde dei kring i synagogone,
20  og då blodet åt Stefanus, vitnet ditt, rann, stod eg og innmed og lika det vel og tok vare på klædi åt dei som slo han i hel.
21  Då sa han til meg: Tak i veg! Eg vil senda deg til heidning-folk langt burte.
22  So langt lydde dei på han; men då dei høyrde det ordet, sette dei i eit skrik og ropa: Burt med han! Slik ein skulde ikkje hava lov til å leva på jordi!
23  Og dei hua og reiv av seg klædi og føykte dust upp i veret.
24  Då let hovdingen Paulus førast inn i borgi, og sa til folki sine at dei skulde forhøyra han med svepeslag, so han kunde få vita kvi dei ropa so imot han.
25  Men då dei la han til rettes for svepa, sa han til hovudsmannen, som stod innmed: Hev de lov til å hudflengja ein Roma-borgar, og det forutan lov og dom?
26  Då hovudsmannen høyrde det, gjekk han til hovdingen og sa frå um det. Kva tenkjer du på? sa han; denne mannen er ein Roma-borgar.
27  Då kom hovdingen hit til Paulus og sa til han: Seg meg, er du Roma-borgar? - Ja, svara han.
28  Eg hev gjeve ut ein stor sum for å få den borgarretten, sa hovdingen. Eg er fødd med han diheller, sa Paulus.
29  Dei som skulde forhøyra han, gjekk då med ein gong ut ifrå han, og hovdingen vart og redd då han fekk vita at han var Roma-borgar, og av di han hadde bunde han.
30  Men han vilde hava full greida på kva det var jødane klaga han for; difor løyste han han dagen etter or bandi, og sa øvsteprestane og heile rådet til å koma i hop. So henta han Paulus ned og førde han fram for dei.
 
 
# Apostlenes gjerninger 23
1  Paulus feste augo på rådet og sa: Brør, eg hev til denne dag levt med alt godt samvit for Gud.
2  Slå han på munnen! Sa Ananias, øvstepresten, til dei som stod innmed han.
3  Då sa Paulus til han: Gud skal slå deg, din kalka vegg! Her sit du og skal døma meg etter lovi, og so segjer du tvert imot lovi at dei skal slå meg!
4  Skjeller du ut Guds øvsteprest? ropa dei som stod innmed.
5  Eg visste ikkje, brør, at han er øvsteprest, svara Paulus; for det stend skrive: Ein hovding av folket ditt skal du ikkje avheidra.
6  Som no Paulus visste at sume av dei var saddusearar og sume farisearar, ropa han ut i rådsmøtet: Brør, eg er farisear og av farisear-ætt. Det er for ei von skuld, den at dei daude skal standa upp att, eg no stend for retten.
7  Ikkje fyrr hadde han sagt det, so vart det strid millom farisearane og saddusearane, og flokken kløyvde seg.
8  For saddusearane segjer at det ikkje er nokor uppstoda og ikkje finst englar eller ånder, men farisearane lærer alt det.
9  No vart det mykje skrik, og nokre av dei skriftlærde i farisearflokken reiste seg og la seg sterkt frami striden og sa: Me finn ikkje noko vondt hjå denne mannen; enn um no ei ånd hev tala til han, eller ein engel?
10  Då det vart so mykje strid, reddast hovdingen at dei kunde slita Paulus sund; han sende bod at krigsmannskapet skulde koma ned og riva han utor hendene deira og føra han inn i borgi.
11  Men natti etter stod Herren framfyre han og sa: Ver hugheil! Som du bar vitne um meg i Jerusalem, so lyt du vitna i Rom og.
12  Då det vart dag, slo jødane seg i hop, og forbanna seg på at dei korkje vilde eta eller drikka fyrr dei hadde drepe Paulus.
13  Det var yver fyrti mann som hadde svore seg saman um det.
14  No kom dei til øvsteprestane og styresmennene og sa: Me hev forbanna oss høgt og dyrt på at me ikkje skal smaka nokon ting fyrr me hev drepe Paulus.
15  Send no de i lag med rådet ei fyreteljing til hovdingen og bed han føra han ned til dykk, liksom de vilde granska saki hans nøgjare. So stend me ferdige til å rydja han or vegen fyrr han kjem fram.
16  Men systerson åt Paulus fekk høyra um løynrådi deira. Han gjekk upp til borgi og kom inn og sa det med Paulus.
17  Då sende Paulus bod på ein av hovudsmennene og sa: Før denne unge mannen til hovdingen! Han hev ei tidend åt han.
18  Hovudsmannen tok han med seg til hovdingen og sa: Paulus som sit fange her, sende bod på meg og bad at eg vilde føra denne unge mannen inn til deg - han hadde noko å segja deg.
19  Hovdingen tok guten i handi og gjekk til sides med han og spurde: Kva er det for ei tidend du hev åt meg?
20  Han svara: Jødane hev avtala å beda deg um at du i morgon vil føra Paulus ned for rådet, liksom dei vilde få spurt noko nøgjare um han.
21  Men lat dei ikkje få talt deg yver! For yver fyrti av dei ligg og lurer på han, og hev forbanna seg på at dei korkje vil eta eller drikka fyrr dei hev rudt han or vegen. Dei stend alt ferdige, og ventar berre på at du skal lova det.
22  Hovdingen let guten ganga heim att og sa til han: Tala ikkje til nokon um at du hev fortalt meg dette!
23  So kalla han til seg tvo av hovudsmennene og sa: Tak tvo hundrad hersveinar og sytti hestfolk og tvo hundrad skyttarar, og lat dei halda seg ferdige til å fara til Cesarea, etter den tridje timen på natti!
24  Og syt for at der er hestar som dei kann lata Paulus rida på, so dei fær ført han trygt fram til Feliks, landshovdingen!
25  Og han skreiv eit brev som var soleis stila:
26  Klaudius Lysias helsar Feliks, den høgvyrde landshovdingen.
27  Denne mannen hadde jødane gripe og vilde alt til å gjera ende på han; men då eg vart vis med at han var Roma-borgar, kom eg med herfolket og fria han ut.
28  Som eg no gjerne vilde få greida på kva det var dei klaga han for, førde eg han fram for rådet deira.
29  Eg fann då ut at klagemålet mot han galdt nokre stridsspursmål i lovi deira, og at han ikkje var skulda for noko som han kunde dømast frå livet eller setjast i fengsel for.
30  Men av di det hev vorte sagt meg at det er meinråder i gjerdom mot mannen, sender eg han no med ein gong til deg, og hev sagt til klagarane at dei og lyt venda seg til deg med det dei hev å segja.
31  Hermennene gjorde som dei var fyresagde: dei tok Paulus og førde han um natti til Antipatris.
32  Dagen etter for dei attende til borgi og let hestfolket rida lenger med han.
33  So snart dei kom til Cesarea, gav dei brevet til landshovdingen, og førde og Paulus fram for han.
34  Då han hadde lese brevet, spurde han kva landslut han åtte heime i, og fekk vita at han var frå Kilikia. Då sa han:
35  Eg skal taka deg i forhøyr når klagarane dine kjem. Og til folki sine sa han at dei skulde halda han i varveitsla i borgi åt Herodes.
 
 
# Apostlenes gjerninger 24
1  Fem dagar etter kom Ananias, øvstepresten, dit ned med nokre av styresmennene og ein sakførar som heitte Tertullus, og dei bar fram for landshovdingen klagemålet mot Paulus.
2  Han vart henta, og Tertullus tok til å lesa upp klaga.
3  Me veit deg stor takk, gjævaste Feliks, sa han, for di me ved di hjelp fær leva i god fred, og dette folket ved di umsut i alle måtar og på alle stader fær njota umbøter i sine kår!
4  Men eg må ikkje hefta deg for lenge! Difor bed eg at du med den mildskap du er kjend for, vil høyra på eit stutt innlegg frå oss:
5  Me hev kome etter at denne mannen er ein rein pest; han vekkjer uro millom alle jødar i heile verdi og er ein av dei fremste førarane for nasarear-flokken.
6  Han freista jamvel å vanhelga templet; då greip me han og vilde døma han etter lovi vår.
7  Men Lysias, hovdingen, kom og tok han med makt og vald ut or hendene våre og førde han burt;
8  og til dei som klaga på han, sa han at dei skulde ganga til deg. No kann du sjølv forhøyra han, so fær du nok greida på alt det me klagar han for.
9  So tala sakføraren, og jødane sanna med og sa at so var det.
10  Landshovdingen gjorde eit teikn til Paulus at han kunde få tala. Då tok han soleis til ords: Etter di eg veit at du hev vore domar for dette folket i mange år, fører eg verjemålet mitt med fritt mod.
11  For du kann lett få greida på at det ikkje er meir enn tolv dagar sidan eg for upp til Jerusalem og vilde tilbeda.
12  Og ingen hev set meg tala med nokon eller eggja folk til upplaup korkje i templet eller i synagogone eller nokon annan stad i byen.
13  Ikkje heller kann dei prova for deg det dei no klagar meg for.
14  Men det sannar eg for deg at eg etter den Guds veg som dei kallar ei sekt-læra, tener min fedre-Gud soleis at eg trur alt som er skrive i lovi og hjå profetane,
15  og hev den voni til Gud, ei von som dei og hyser, at både rettferdige og urettferdige ein gong skal standa upp att or gravi.
16  Difor legg eg og sjølv vinn på allstødt å hava eit uskadt samvit for Gud og menneske.
17  Då mange år var lidne, kom eg hit og skulde føra sælebotsgåvor til folket mitt og bera fram offer.
18  Då var det dei fekk sjå meg i templet, etter eg hadde helga meg; eg samla ikkje folk kring meg eller gjorde noko uppstyr. Dei som vart var meg der, var nokre jødar frå Asia,
19  og dei skulde no hava møtt fram for deg og klaga, i fall dei hadde noko å bera på meg.
20  Eller og skulde desse mennene her sjølve segja frå kva det var for urett dei fann hjå meg den gongen eg stod framfor rådet -
21  utan det skulde vera for det eine ordet som eg ropa ut då eg stod der ibland dei: Det er for voni um at dei daude skal standa upp att, eg stend for retten hjå dykk i dag!
22  Feliks visste vel korleis det hadde seg med Guds veg; difor sette han ut saki og sa: Når Lysias, herhovdingen, kjem her ned, skal eg granska saki dykkar.
23  Til hovudsmannen sa han at Paulus skulde haldast i varveitsla, men få slik lette som høva kunde, og at ingen av hans eigne måtte hindrast frå å vera han til hjelp.
24  Då det leid fram nokre dagar, kom Feliks med Drusilla, kona si, som var jødisk kvinna. Han sende bod etter Paulus og lydde på han medan han tala um trui på Kristus.
25  Men då han tala um rettferd og fråhald og um domen som skal koma, vart Feliks redd og sa: Far vel for denne gongen! Når eg fær betre stunder, skal eg kalla deg hit att.
26  Han gjorde seg og von um å få pengar av Paulus; difor sende han jamleg bod på han og tala med han.
27  Då tvo år var lidne, fekk Feliks til ettermann Porcius Festus; men av di han gjerne vilde vinna seg takk av jødane, let han Paulus etter seg bunden.
 
 
# Apostlenes gjerninger 25
1  Tri dagar etter at Festus hadde teke mot landshovding-embetet sitt, for han frå Cesarea upp til Jerusalem.
2  Øvsteprestane og dei fremste mennene bland jødane møtte då fram hjå han med klagemål mot Paulus og bad,
3  med ilt i hugen mot han, at landshovdingen måtte gjera dei den godvildi å henta han til Jerusalem; for dei låg etter han og vilde slå han i hel på vegen.
4  Festus svara at Paulus var i varveitsla i Cesarea, og at han sjølv snart skulde fara dit;
5  so kann dei av dykk som hev fullmakt til det, fara med ned, sa han, og gjeva inn klaga på mannen, i fall det er noko gale med han.
6  Han hadde ikkje vore hjå dei meir enn ei åtte ti dagar, so for han ned til Cesarea. Dagen etter sette han seg i domarsætet og sa til at Paulus skulde førast fram.
7  Straks han kom, stelte dei seg ikring han dei jødane som var komne ned frå Jerusalem, og bar mange svære skuldingar på han, men var ikkje god til å prova dei,
8  då Paulus forsvara seg og sa: Eg hev ikkje på noko vis forbrote meg, korkje mot lovi åt jødane eller mot heilagdomen eller mot keisaren.
9  Festus vilde gjerne gjera jødane til lags og svara Paulus so: Er du viljug til å fara upp til Jerusalem og få dom av meg der i saki di?
10  Eg stend for domstolen åt keisaren, sa Paulus; der hev eg rett til å få min dom. Mot jødane hev eg ingen urett gjort, som du og vel veit.
11  Er eg saka, og hev gjort noko som eg lyt lata livet for, so bed eg meg ikkje undan å døy; men er det ikkje noko i det som desse mennene klagar meg for, so kann ingen gjeva meg yver til dei for å gjera dei ei godvild. Eg skyt saki mi til keisaren.
12  Då tala Festus med rådet sitt, og so svara han: Du hev skote saki di til keisaren; til keisaren skal du fara.
13  Då nokre dagar var lidne, kom kong Agrippa og Berenike til Cesarea og vilde helsa på Festus.
14  Dei vart verande der ei tid, og so fortalde Festus kongen um saki åt Paulus og sa: Det er ein mann her som Feliks hev late etter seg i fengslet.
15  Då eg kom til Jerusalem, møtte øvsteprestane og styresmennene åt jødane fram med klagemål mot han og kravde dom yver han.
16  Eg svara dei at det er ikkje visi åt romarane å gjeva noko menneske yver til andre berre for å gjera dei ei godvild; den som er klaga, lyt fyrst hava stade andsynes med klagarane og havt høve til å verja seg mot skuldingi.
17  So var dei med hit, og eg drygde ikkje ut saki, men sette meg andre dagen i domarsætet og let mannen førast fram.
18  Klagarane stod rundt ikring han, men kom ikkje fram med nokor skulding for noko slikt vondt som eg hadde tenkt meg;
19  det var berre nokre spursmål i deira eigi gudsdyrking dei antrast med han um, og um ein som heitte Jesus, som var avliden, men som Paulus sa levde.
20  No var eg reint rådlaus og visste ikkje korleis eg skulde bera meg åt for å få granska ut dette; so spurde eg Paulus um han vilde fara til Jerusalem og få dom i saki si der.
21  Men han skaut inn saki og vilde få vera i varveitsla til keisaren hadde sagt domen; so sa eg det fekk vera so; han skulde haldast i varveitsla til eg kunde få sendt han til keisaren.
22  Eg vilde og gjerne få høyra den mannen, sa Agrippa. I morgon skal du få høyra han, svara Festus.
23  Andre dagen kom Agrippa og Berenike med stor drust og steig inn i salen i lag med herhovdingane og dei fremste mennene i byen. Festus sa til at Paulus skulde hentast, og han vart førd inn.
24  So tek Festus soleis til ords: Kong Agrippa og alle de menn som er samla her no, de ser denne mannen! Det var for hans skuld heile jødefolket ågjekk meg både i Jerusalem og her, og ropa at han ikkje måtte få leva lenger.
25  Eg skyna at han ikkje hadde gjort noko som han var verd å lata livet for, og då han sjølv skaut seg under keisaren, rådde eg meg til å senda han dit.
26  Men noko fullt pålitande hev eg ikkje å skriva til herren min um han; difor hev eg ført han fram for dykk, og helst for deg, kong Agrippa, so eg, når etterrøknaden er gjord, kann hava noko å skriva.
27  For det synest meg vitlaust å senda ein fange av stad og ikkje samstundes nemna skuldingane mot han.
 
 
# Apostlenes gjerninger 26
1  So sa Agrippa til Paulus: Du kann få lov til å svara for deg. Då rette Paulus handi ut og tok til med verjemålet sitt:
2  Eg held det for ei lukka, sa han, at det er framfor deg, kong Agrippa, eg i dag skal få verja meg mot alt det jødar skuldar meg for,
3  sidan du kjenner so vel til alle skikkar og stridsspursmål hjå jødane. Difor bed eg deg at du vil høyra på meg med tolmod.
4  Alt ifrå fyrste ungdomen hev eg butt millom folket mitt og i Jerusalem, og alle jødar kjenner til korleis livet mitt hev vore;
5  dei veit frå fyrr, dersom dei berre vil upp med det, at eg hev levt etter den strengaste læra i gudsdyrkingi vår - levt som ein farisear.
6  Og no stend eg her og skal dømast for mi von um det som Gud hev lova federne våre,
7  det som det tolvætta folket vårt ventar å nå, medan dei natt og dag ihuga dyrkar Gud - for den voni skuld, konge, kallar jødar meg for retten!
8  Kvi held de det for utruleg hjå dykk at Gud vekkjer upp att menneske som er avlidne?
9  Eg tykte ein gong sjølv det var min skyldnad å leggja mein i vegen for namnet åt Jesus frå Nasaret.
10  Det gjorde eg og i Jerusalem. Eg fekk fullmakt av øvsteprestane og stengde mange av dei heilage inn i fengsli, og når dei skulde avrettast, røysta eg med.
11  Rundt ikring i alle synagogone truga eg dei tidt med refsingar til å spotta; so rasande var eg på dei at eg forfylgde dei heilt til byane i utlandet.
12  Medan det stod på, for eg ein gong til Damaskus med fullmakt og ærend frå øvsteprestane.
13  På den ferdi, konge, såg eg midt på dagen eit ljos, klårare enn soli; det kom frå himmelen og skein rundt ikring meg og dei som ferdast i hop med meg.
14  Me stupte alle åt jordi, og eg høyrde ei røyst som sa til meg på det hebraiske målet: Saul, Saul, kvi forfylgjer du meg? Det vert stridt for deg å spenna mot brodden!
15  Kven er du, Herre? sa eg. Og Herren svara: Eg er Jesus, han som du forfylgjer.
16  Men reis deg upp og statt på føtene dine! At eg hev synt meg for deg, er av di eg vilde kåra deg til tenar og til vitne både um det du hev set, og um det du skal få sjå av meg sidan.
17  Eg vil fria deg ut frå Israels-folket og frå heidningane, som eg sender deg til,
18  so du skal opna augo deira og få dei til å venda um frå myrker til ljos og frå Satans velde til Gud; då skal dei få forlating for syndene sine og ein arvlut millom dei som er helga ved trui på meg.
19  Etter dette, kong Agrippa, var eg ikkje uviljug til å lyda himmelsyni,
20  men bar bod fyrst til dei i Damaskus og til Jerusalem og yver heile Judea-landet og sidan til heidningane, og bodet var det at dei skulde venda um og koma attende til Gud og gjera verk som svarar til umvendingi.
21  Difor var det nokre jødar greip meg i templet og vilde taka livet mitt.
22  So hev eg då til denne dag fenge hjelp av Gud, og no stend eg her og vitnar både for små og store, og segjer ikkje anna enn det som profetane og Moses sa skulde henda:
23  at Messias laut lida, og at han skulde vera den fyrste som stod upp or gravi, og so skulde han bera bod um ljos både til Israels-lyden og til heidningane.
24  Då han kom til desse ordi i verjemålet sitt, ropar Festus: Du er frå vitet, Paulus! Den store lærdomen din fører deg burt i vitløysa.
25  Eg er ikkje frå vitet, gjævaste Festus, svara Paulus; det er sanne og vislege ord eg talar.
26  Kongen kjenner til desse ting; difor talar eg og so hugheilt til han. Eg kann ikkje tru at noko av dette er dult for han; for det hev ikkje gjenge fyre seg i ein avkrok.
27  Trur du profetane, kong Agrippa? - eg veit at du trur!
28  Då sa Agrippa til Paulus: Det vantar ikkje mykje på at du fær talt meg yver til å verta ein kristen.
29  Anten det vantar mykje eller lite, svara Paulus, so vilde eg ynskja til Gud at ikkje berre du, men alle som høyrer på meg i dag, må verta slike som eg er, desse lekkjone undantekne.
30  So reiste dei seg, både kongen og landshovdingen og Berenike og dei andre som sat der,
31  og medan dei gjekk burt, rødde dei med kvarandre og sa: Den mannen gjer ikkje noko som han var verd å lata livet eller haldast i fengsel for.
32  Og Agrippa sa til Festus: Denne mannen kunde vorte sett fri, hadde han ikkje skote saki si til keisaren.
 
 
# Apostlenes gjerninger 27
1  Då det no var avgjort at me skulde sigla av stad til Italia, gav dei Paulus og nokre andre fangar yver til ein av hovudsmennene i keisar-herflokken; han heitte Julius.
2  Me gjekk um bord i eit skip frå Adramyttium som skulde sigla til hamnene burtetter Asia-strandi, og la so utpå; Aristarkus, ein makedonar frå Tessalonika, var med oss.
3  Andre dagen la me til lands i Sidon, og Julius, som for snildt med Paulus, gav han lov til å ganga til venene sine og lata dei hyggja for seg.
4  Derifrå sette me so til havs att og for innunder Kypern, av di vinden bar imot.
5  So siglde me yver havet utmed Kilikia og Pamfylia, og kom til Myra i Lykia.
6  Der fann hovudsmannen eit skip frå Aleksandria som skulde til Italia, og han fylgde oss um bord i det.
7  I mange dagar siglde me no berre smått frametter, og nådde med mykje strev burtimot Knidus. Då me ikkje kunde koma lenger for vinden, heldt me ned under Kreta burtmed Salmone-neset;
8  det slapp me med naudi framum, og kom so til ein stad dei kallar Godhamn; det er ikkje langt frå ein by som heiter Lasea.
9  No hadde det gjenge ei lang tid, og det var alt fårleg å ferdast på sjøen; for det leid alt yver fasta. Difor vara Paulus dei åt og sa:
10  Godt folk, eg ser at det er vågalt å fara lenger, og at me kann koma til å missa ikkje berre farm og farty, men livet med.
11  Men hovudsmannen trudde meir på styrmannen og skiperen enn på det Paulus sa,
12  og etter di hamni var ulagleg til vinterlægje, vart dei fleste samde um å leggja utpå att, um det kunde lukkast dei å nå Føniks, ei onnor hamn på Kreta, som vender mot sudvest og nordvest - der kunde dei då taka vinterlægje.
13  Då det so tok til å blåsa litt av sud, tenkte dei at dei kunde fullføra det dei hadde sett seg fyre. Dei letta og siglde langs med Kreta tett under land.
14  Men det var ikkje lenge fyrr det kom ein kvervelvind - dei kalla han eurakylon - og kasta seg mot øyi.
15  Skipet vart rive med og vann ikkje halda upp mot vinden; so gav me oss yver og let oss driva.
16  Medan me so for innunder ei liti øy som heiter Klauda, var det so vidt me fekk berga båten og drege han upp.
17  Då det var gjort, prøvde dei ymse hjelperåder: dei surra skipet med tog, og av di dei var redde at dei kunde koma til å driva innpå Syrta, streka dei segli, og rak soleis av stad.
18  Men stormen sette på oss med ofse, og andre dagen tok dei til å kasta ut farmen;
19  tridje dagen heiv me med eigne hender skipsreidskapen yver bord.
20  Mange dagar i rad var korkje sol eller stjernor å sjå; eit svært uver låg yver oss, og då det leid på, miste me all von um berging.
21  Dei hadde ikkje på lenge fenge mat. Då steig Paulus fram midt ibland dei og sa: De skulde hava lydt mi råd, godt folk, og ikkje teke ut frå Kreta, so hadde de spart dykk denne vågnaden og dette tapet.
22  Men no vil eg beda dykk vera trøystige. Ikkje eit liv ibland dykk skal spillast, berre skipet.
23  For ein engel frå den Gud som eg høyrer til, og som eg dyrkar, kom til meg i natt og sa:
24  Ottast ikkje, Paulus! Du lyt ganga fram for keisaren, og høyr her: Gud hev gjeve deg livet åt alle dei som er med deg på skipet.
25  So ver då trøystige, godt folk! Eg lit på Gud at det vil ganga so som det hev vorte sagt meg.
26  Men me kjem til å stranda på ei øy.
27  Då me hadde reke kring i Adriahavet på fjortande jamdøgret, tyktest sjøfolki midnattsbel skyna at det bar nær innåt land.
28  Dei lodda og fekk tjuge famnar. Då skipet var kome ei lite stykke lenger, lodda dei på nytt og fekk femtan famnar.
29  Då vart dei redde at dei kunde koma til å støyta på skjer; dei slepte ut fire anker frå bakstamnen, og ynskte at det måtte dagast.
30  Sjøfolki freista å røma frå skipet; dei fira båten ned på vatnet og lest vilja draga anker ut frå framstamnen.
31  Men Paulus sa til hovudsmannen og hersveinane: Vert ikkje dei verande på skipet, so kann ikkje de verta berga.
32  Då hogg hersveinane togi av som båten hekk etter, og let han detta ned.
33  Då det no leid mot dag, talde Paulus alle til å få seg mat; han sa: I dag er det fjortande dagen de gjeng fastande og ventar og ikkje hev fenge noko i livet.
34  Difor vil eg telja dykk til å få dykk noko mat; det lyt til, skal de verta berga; for det skal ikkje forkomast eit hår på hovudet åt nokon av dykk.
35  Med so sagt tok han eit brød, takka Gud for augo åt alle og braut det og tok til å eta.
36  Då vart dei alle trøystige og fekk seg mat dei og.
37  Me var i alt tvo hundrad og seks og sytti mann på skipet.
38  Då dei hadde ete seg mette, letta dei skipet med å kasta matvarone på sjøen.
39  Då dagen rann, kjende dei ikkje landet; men dei vart vare ei vik med ei fjøra, og rådde seg til å renna skipet inn der, um det var mogeleg.
40  So kappa dei ankeri og let dei detta i sjøen; og samstundes løyste dei togi som dei hadde bunde styri med, vatt upp seglet for børen og heldt ned på fjøra.
41  Men best det var, råka dei på ein grunne med djup sjø på båe sidor; der rende dei skuta på, og framstamnen sette seg fast og vart sitjande urikkeleg, men bakstamnen vart etterkvart sundslegen av bårebrotet.
42  Hermennene tenkte fyrst på å drepa fangane, so ingen av dei skulde få symja undan og røma sin veg.
43  Men hovudsmannen vilde berga Paulus, og hindra dei frå å gjera som dei hadde tenkt; han sa at dei som kunde symja, skulde kasta seg uti fyrst og koma seg i land,
44  so skulde dei andre koma etter, sume på fjøler og sume på andre ting frå skipet. So gjekk det til at alle fekk berga seg i land.
 
 
# Apostlenes gjerninger 28
1  Då me var vel berga, fekk me vita at øyi heitte Malta.
2  Folket som åtte heime der, var framifrå milde og gode mot oss. Dei gjorde upp ein eld og tok seg av oss alle saman; for det hadde teke til å regna og var kaldt.
3  Paulus sanka i hop ein haug med turrkvist og la på elden. Då kom det fram ein orm som rømde for heten, og hogg seg fast i handi hans;
4  og då øyefolket såg dyret som hekk etter handi hans, sa dei seg imillom: Den mannen må visst vera ein dråpsmann, sidan rettferdsgudinna ikkje vil lata han leva, endå han er berga or havsnaud.
5  Paulus riste dyret av seg inn i elden, og hadde ikkje noko mein av hogget.
6  Hine venta på at han skulde trutna upp eller brått stupa daud åt jordi; men då dei hadde venta ei god stund, og såg at det ikkje hende han noko ilt, kasta dei um, og sa at han var ein gud.
7  I grendene der ikring hadde den fyrste mannen på øyi - Publius heitte han - eit stort gods. Han tok imot oss og fagna oss på det beste i tri dagar.
8  Det høvde so til at far åt Publius låg sjuk og hadde blodsott med heteflagor. Paulus gjekk inn til han og bad og la hendene på han og gjorde han god att.
9  Sidan det gjekk so, kom dei til han dei andre og der på øyi som hadde einkvar sjukdomen, og dei vart lækte.
10  Dei gjorde då og stor æra på oss, og då me tok ut att, bar dei ut på skipet alt det me trong til ferdi.
11  Då tri månader var lidne, sette me til havs på eit skip frå Aleksandria som hadde lege vinteren yver der ved øyi og hadde tvillingane til merke.
12  Me la til lands i Syrakus og vart verande der tri dagar.
13  Derifrå bauta me oss fram til Regium. Andre dagen fekk me sunnanvind, og kom på tvo dagar til Puteoli.
14  Der fann me nokre brør, og dei bad oss vera hjå dei ei vikes tid. So for me til Rom.
15  Brørne der hadde høyrt um oss og kom imot oss alt til Forum Appii og Tres Tabernæ, og då Paulus såg dei, takka han Gud og fekk godt mod.
16  Då me kom fram til Rom, gav hovudsmannen fangane yver til hovdingen for livvakti; men Paulus fekk lov til å bu for seg sjølv saman med den hersveinen som heldt vakt yver han.
17  Tri dagar etter kalla han i hop dei fyrste mennene bland jødane, og då dei hadde samla seg, sa han til dei: Brør, eg hadde ingen ting gjort som var til meins for folket vårt eller braut dei skikkane me hev ervt frå federne våre, men endå vart eg sett fast og frå Jerusalem send yver til romarane og gjeven i hendene deira.
18  Då dei hadde forhøyrt meg, vilde dei setja meg fri; for eg var ikkje saka i noko som eg kunde dømast frå livet for.
19  Men jødane mælte imot, og eg vart nøydd til å skjota saki mi under keisaren, men ikkje so at eg vilde bera fram noko klagemål mot folket mitt.
20  Difor hev eg bede um å få sjå dykk og tala med dykk; for det er for den voni skuld som Israel hev, eg ber desse lekkjone.
21  Dei svara: Me hev ikkje fenge noko brev um deg frå Judea; ikkje heller hev nokon av brørne våre kome hit og fortalt eller sagt noko vondt um deg.
22  Men me vil gjerne få høyra av deg kva du meiner; for um denne sekti er det oss kunnigt at ho allstad vert motsagd.
23  Dei avtala ein dag med han, og kom so til han i herbyrget hans - dei var då endå fleire enn fyrre gongen. Frå morgon til kveld la han so ut for dei um Guds rike i ålvorsame ord, og freista å vinna dei for trui på Jesus med grunnar som han henta både frå Moselovi og frå profetane.
24  Sume vart yvertydde av det han sa, andre var vantruande.
25  Som dei no ikkje kunde semjast, gjekk dei sin veg då Paulus sa det eine ordet: Det var sant det som den Heilage Ande let profeten Esaias tala til federne dykkar:
26  Gakk til dette folket og seg: Høyra skal de nok, men ikkje håtta, og sjå skal de nok, men ikkje skilja.
27  For hjarta i dette folket er hardt; tungt høyrer dei med øyro, og augo let dei att, so dei ikkje skal sjå med augo og høyra med øyro og skyna med hjarta og venda um, so eg kunde få lækja dei.
28  So skal de då vita at denne Guds frelsa hev vorte send til heidningane; dei kjem og til å lyda på henne.
29  Det var då han hadde sagt dei ordi, at jødane gjekk burt, alt medan dei ordskiftest kvast med kvarandre.
30  Sidan budde Paulus tvo fulle år i eit hus han hadde leigt. Han tok imot alle som kom til han,
31  og heile tidi forkynte han Guds rike og lærde um Herren Jesus hugheilt og fritt; det var ingen som hindra han.
 
 
# Paulus' brev til Romerne 1
1  Paulus, Jesu Kristi tenar, kalla til apostel, utkåra til å forkynna Guds evangelium,
2  som han fyreåt hadde lova gjenom profetane sine i heilage skrifter,
3  evangeliet um Son hans, som etter kjøtet er komen av Davids ætt,
4  men etter heilagdoms ånd er Guds veldige Son, som prova vart med di han stod upp frå dei daude, Jesus Kristus, vår Herre,
5  han som me fekk nåde ved og apostel-embete, so me skulde verka lydnad i tru millom alle heidning-folki til æra for hans namn
6  - millom dei er de og kalla til Jesus Kristus -
7  til alle Guds kjære i Rom, dei som er kalla og heilage: Nåde vere med dykk og fred frå Gud vår Fader og Herren Jesus Kristus!
8  Fyrst takkar eg min Gud ved Jesus Kristus for dykk alle, av di trui dykkar er namngjeti i heile verdi.
9  For Gud, som eg tener i mi ånd i hans Sons evangelium, han er mitt vitne kor uavlatande eg kjem dykk i hug.
10  I bønene mine bed eg alltid um at eg då endeleg ein gong, um Gud so vil, må få lukka til å koma til dykk.
11  For eg stundar etter å sjå dykk, so eg kunde lata dykk få med i eikor åndeleg nådegava, og de soleis kunde styrkjast,
12  eg meiner: so eg hjå dykk kunde kveikjast saman med dykk ved vår sams tru, dykkar og mi.
13  Og eg vil ikkje de skal vera uvitande um, brør, at eg ofte hev sett meg fyre å vitja dykk - men til dessa hev eg vorte hindra - so eg kunde hausta noko frukt hjå dykk og, liksom hjå hine heidning-folki.
14  Eg stend i skuld både til både grekarar og barbararar, både til lærde og ulærde.
15  Difor er eg, so vidt det stend på meg, viljug til å forkynna evangeliet for dykk i Rom og.
16  For eg skjemmest ikkje ved evangeliet; det er ei Guds kraft til frelse for kvar den som trur, både for jøde fyrst og so for grekar;
17  for i det vert Guds rettferd openberra av tru til tru, som skrive stend: Den rettferdige, ved tru skal han leva.
18  For Guds vreide vert openberra frå himmelen yver all gudløysa og urettferd hjå menneske som held sanningi nede i urettferd.
19  For det som ein kann vita um Gud, ligg ope for dei; Gud hev sjølv openberra dei det.
20  For hans usynlege grunnhått, både hans ævelege kraft og hans guddom, hev vore synleg alt i frå verdi vart skapt, med di ein kann skyna han av gjerningane - so dei hev ikkje noko å orsaka seg med
21  for di dei, endå dei kjende Gud, ikkje æra eller takka han som Gud, men vart dårlege i tankane sine, og det uvituge hjarta deira formyrktest.
22  Medan dei briska seg med at dei var vise, vart dei dårar,
23  og bytte den uforgjengelege Guds herlegdom i eit bilete, ei etterlikning av eit forgjengeleg menneske og fuglar og firføtte dyr og krek.
24  Difor gav Gud dei i deira hjartans lyster yver til ureinskap, so dei skjemde lekamane sine seg imillom,
25  dei som bytte burt Guds sanning i lygn, og æra og dyrka skapningen i staden for skaparen, han som er velsigna i all æva. Amen.
26  Difor gav Gud dei yver til skammelege lyster: både forvende kvinnone deira det naturlege umgjenget til eit som var imot naturi,
27  og like eins gjekk mennene og burt frå det naturlege umgjenget med kvinna og tok til å brenna av gir etter kvarandre, so menn dreiv skjemdarverk med menn, og fekk på seg sjølve den løni dei var verde å få for villferdi si.
28  Og som dei ikkje brydde seg um å eiga Gud i kunnskap, so gav Gud dei yver til ein hug som inkje duger, so dei gjorde slikt som ikkje sømer seg:
29  dei var fulle av allslags urettferd, vanart, vinnesykja, vondskap; dei var fulle av ovund, mord, tretta, svik, list;
30  dei var øyretutarar, baktalarar, folk som Gud styggjest ved, valdsmenn, ovmodige, storskrøytarar, snare til å finna på vondt, ulydige mot foreldre,
31  uvituge, usætande, ukjærlege, hardhjarta,
32  slike som vel kjenner Guds dom at dei som fer med sovore, er verde å døy, og like vel ikkje berre gjer det, men endå til held med dei som fer med det.
 
 
# Paulus' brev til Romerne 2
1  Difor er du ikkje orsakande, menneske, kven du so er som dømer. For med di du dømer ein annan, fordømer du deg sjølv; for du som dømer, gjer sjølv det same.
2  Men me veit at Guds dom, som sanning krev, råmar dei som fer med sovore.
3  Meiner du då det, menneske, du som dømer dei som fer med sovore, og sjølv gjer det same, at du skal sleppa undan Guds dom?
4  Eller vanvyrder du hans rikdom på godleik og tolmod og langmod, og veit ikkje at Guds godleik driv deg til umvending?
5  Men din harde hug og ditt utbotferdige hjarta hopar du vreide yver deg på vreide-dagen, den dag då Guds rettferdige dom vert openberra;
6  for han skal gjeva kvar og ein lika for det han hev gjort:
7  dei som trottugt legg vinn på gode gjerningar, og som soleis søkjer herlegdom og æra og uforgjengelegdom, skal han gjeva æveleg liv;
8  men dei som er trassige og ikkje lyder sanningi, men lyder urettferdi, dei hev vreide og harm i vente.
9  Trengsla og angest skal koma yver kvar menneskesjel som gjer det som vondt er, både jøde fyrst og so grekar.
10  Men herlegdom og æra og fred skal timast kvar den som gjer det gode, både jøde fyrst og so grekar.
11  For Gud gjer ikkje skil på folk:
12  alle som synda utan lovi, skal og verta fortapt utan lovi, og alle som synda under lovi, skal verta dømde ved lovi;
13  for ikkje dei som høyrer lovi, er rettferdige for Gud, men dei som gjer det lovi segjer fyre, skal verta rettferdiggjorde.
14  For når heidningane, som ikkje hev lovi, av naturi gjer det lovi krev, so er dei - alt um dei ikkje hev lovi - seg sjølve ei lov;
15  dei syner då at lovgjerningi er skrivi i hjarto deira. Det er og samvitet deira eit vitnemål um, og like eins - i umgjenget dei imillom - tankane deira, når dei klagar eller og orsakar dei
16  - på den dag då Gud skal døma det som er dult hjå menneski, etter mitt evangelium ved Jesu Kristus.
17  Men um du vert kalla jøde og set di lit til lovi og rosar deg av Gud
18  og veit hans vilje og kann døma um kva som rett er, med di du lærer av lovi,
19  og trøyster deg til å vera ein vegvisar for blinde, eit ljos for dei som gjeng i myrker,
20  ein uppsedar for dårar, ein lærar for umyndige, av di du i lovi hev den rette form for kunnskap og sanning:
21  du som soleis lærer andre, lærer du ikkje deg sjølv? du som preikar at ein ikkje skal stela, stel du?
22  du som segjer at ein ikkje skal gjera hor, gjer du hor? du som styggjest ved avgudane, ranar du templi deira?
23  Du som rosar deg av lovi, du vanærar Gud med di du bryt lovi!
24  For Guds namn vert for dykkar skuld spotta millom heidningane, som skrive stend.
25  For umskjeringi gjer fulla gagn so framt du held lovi; men er du ein lovbrjotar, so hev umskjeringi di vorte til fyrehud.
26  Um no den u-umskorne held seg etter lovbodi, skal ikkje då hans fyrehud verta rekna for umskjering?
27  Og den som av naturi hev fyrehud, men gjer alt det lovi segjer fyre, skal døma deg, du som trass i skrivi lov og umskjeringi er ein lovbrjotar.
28  For rett jøde er ikkje den som er det i synom, og rette umskjeringi er ikkje heller den som er det i synom, på kjøtet;
29  rett jøde er berre den som er det i duldom, og rett umskjering er berre hjarte-umskjeringi i Anden, ikkje i bokstaven. Den som er so, fær si ros, ikkje av menneske, men av Gud.
 
 
# Paulus' brev til Romerne 3
1  Kva fyremun hev då jøden? eller kva gagn er det i umskjeringi?
2  Mykje i alle måtar! Fyrst og fremst det at dei hev fenge Guds ord i varveitsla.
3  For korleis er det? Um sume var utrue, skulde so deira utruskap gjera Guds truskap um inkje?
4  Nei, langt ifrå! Lat det standa fast at Gud er sannordig, men kvart menneske ein ljugar, som skrive stend: So du må finnast rettferdig i dine ord og vinna når du fører di sak.
5  Men um vår urettferd syner Guds rettferd, kva skal me so segja? Er då Gud urettferdig når han let sin vreide råma oss? Eg talar på menneskevis.
6  Nei, langt ifrå! Korleis kunde Gud då døma verdi?
7  Ja, men um no Guds sannleik ved mi lygn hev synt seg so rikleg til æra for han sjølv, kvi vert eg so endå dømd som ein syndar?
8  Og skal me ikkje - som dei spottar oss for, og som sume segjer at me lærer folk - gjera det vonde so det kann koma noko godt utav det? Rettferdig er den domen som råmar slike.
9  Kva då? Hev me noko framum andre? Nei, slett ikkje. Me hev då fyrr klaga både jødar og grekarar og sagt at dei alle ligg under syndi,
10  so som skrive stend: Det finst ingen rettferdig, ikkje ein einaste;
11  det finst ikkje den som er vitug, det finst ingen som søkjer Gud.
12  Alle er dei avvikne, dei er duglause vortne alle i hop; det finst ikkje nokon som gjer godt, det finst ikkje ein einaste ein.
13  Ei opi grav er strupen deira; med tunga si gjorde dei svik, orme-eiter er under lippone deira.
14  Munnen deira er full av forbanning og beiskleik.
15  Føtene deira er snøgge når deg gjeld å renna ut blod;
16  øyding og usæla er det kvar dei fer,
17  og freds veg kjenner dei ikkje.
18  Ingen otte for Gud hev dei for augo.
19  Men me veit at alt det lovi segjer, det talar ho til dei som hev lovi, so kvar munn skal tagna og heile verdi verta saka for Gud,
20  etter di inkje kjøt vert rettferdiggjort for han med lovgjerningar; for ved lovi kjem ein til å kjenna syndi.
21  Men no hev ei rettferd frå Gud, ei som lovi og profetane vitnar um, vorte openberra utan lovi -
22  ei rettferd frå Gud ved trui på Jesus Kristus for alle og yver alle som trur. For det finst ingen skilnad;
23  alle hev synda og vantar æra for Gud,
24  og dei vert rettferdiggjorde ufortent av hans nåde ved utløysingi i Kristus Jesus.
25  Honom synte Gud fram i blodet hans, som ein nådestol ved trui. Soleis vilde han syna si rettferd, av di han i sitt langmod hadde havt tol med dei syndene som fyrr var gjorde -
26  han vilde syna si rettferd i den tidi som no er, so han kunde vera rettferdig og gjera den rettferdig som hev trui på Jesus.
27  Kvar er so vår ros? Ho er utestengd. Etter kva lov? Lovi um gjerningane? Nei, etter lovi um trui.
28  For me held fyre at mennesket vert rettferdiggjort ved trui, utan lovgjerningar.
29  Eller er Gud berre Gud for jødane? Er han ikkje Gud for heidningane og? Jau, for heidningane og,
30  so visst som Gud er ein, og han rettferdiggjer dei umskorne av trui og dei u-umskorne ved trui.
31  Gjer me då lovi um inkje med trui? Nei, langt ifrå! Me stadfester lovi.
 
 
# Paulus' brev til Romerne 4
1  Kva skal me då segja at Abraham, ættefaren vår, hev vunne etter kjøtet?
2  For vart Abraham rettferdiggjord av gjerningar, so hev han noko å rosa seg av. Men det hev han ikkje for Gud.
3  For kva segjer Skrifti? Abraham trudde Gud, og det vart rekna han til rettferd.
4  Men den som hev gjerningar, honom vert løni ikkje tilrekna av nåde, men etter skyldnad;
5  den derimot som ikkje hev gjerningar, men trur på han som rettferdiggjer den ugudlege, honom vert trui hans rekna til rettferd.
6  Soleis prisar og David det mennesket sælt som Gud tilreknar rettferd utan gjerningar:
7  Sæle er dei som hev fenge broti sine tilgjevne og syndene sine yverbreidde.
8  Sæl er den mann som Herren ikkje tilreknar synd.
9  Gjeld no denne sælkingi berre dei umskorne, eller dei u-umskorne med? For me segjer: Trui vart rekna Abraham til rettferd.
10  Korleis vart ho då tilrekna han? Var det etter han var umskoren, eller medan han hadde fyrehud? Det var ikkje etter han var umskoren, men medan han hadde fyrehud,
11  og han fekk umskjeringsmerket til innsigle på rettferdi han vann ved den trui han hadde medan han var u-umskoren. Soleis skulde han vera far til alle dei u-umskorne som trur, so rettferdi kunde verta tilrekna dei og,
12  og like eins far til dei umskorne som ikkje berre hev umskjeringi, men og fylgjer fari åt den trui som Abraham, far vår, hadde då han var u-umskoren.
13  For det var ikkje ved lovi Abraham eller ætti hans fekk den lovnaden at han skulde vera erving til verdi, men ved den rettferdi som kjem av trui.
14  For dersom dei som held seg til lovi, er ervingar, so hev trui vorte gagnlaus, og lovnaden er gjort til inkjes;
15  For lovi verkar vreide; men der det ingi lov er, der er det ikkje lovbrot heller.
16  Difor var det ved trui han fekk lovnaden, so det kunde vera som ein nåde, so lovnaden kunde standa stødt for heile ætti, ikkje berre for den som hev Abrahams tru; for han er far åt oss alle -
17  som skrive stend: Til far åt mange folkeslag hev eg sett deg - i Guds augo, som han trudde på, han som gjer dei daude levande og talar um det som ikkje er til, liksom det var til.
18  Mot von trudde han med von, so han skulde verta far åt mange folkeslag etter det som sagt var: So skal ætti di verta.
19  Og han vart ikkje veik i trui når han kom i hug at hans eigen lekam var utlevd - han var då nær innpå hundrad år gamal - og at morslivet hennar Sara var burtvisna.
20  Han tvila ikkje i vantru på Guds lovnad, men vart sterk i si tru; for han gav Gud æra
21  og var fullviss på at det han hadde lova, det var han og mektig til å gjera.
22  Difor vart det og rekna han til rettferd.
23  Men det er ikkje berre for hans skuld det ordet stend skrive at det vart han tilrekna;
24  det er for vår skuld og; for oss og skal det verta tilrekna, oss som trur på han som vekte Jesus, vår Herre upp frå dei daude,
25  han som vart gjeven for våre brot og uppvekst til vår rettferdiggjering.
 
 
# Paulus' brev til Romerne 5
1  Sidan me no er rettferdiggjorde av trui, hev me fred med Gud ved vår Herre Jesus Kristus,
2  som me ved trui og hev fenge tilgjenge ved til denne nåden som me stend i, og me rosar oss av von um Guds herlegdom;
3  ja, ikkje berre det, men me rosar oss og av trengslone våre, for me veit at trengsla verkar tolmod,
4  og tolmod verkar røynsla, og røynsla verkar von,
5  og voni gjer oss ikkje til skammar, av di Guds kjærleik er utrend i hjarto våre ved den Heilage Ande, som er oss gjeven.
6  For medan me endå var vanmektige, døydde Kristus til fastsett tid for ugudlege.
7  Det er vandt um nokon vil ganga i dauden for ein rettferdig - endå det kann vel henda at einkvan kunde taka på deg å døy for ein god mann -
8  men Gud syner oss sin kjærleik med di at Kristus døydde for oss medan me endå var syndarar.
9  So mykje meir skal me då, no som me er rettferdiggjorde ved hans blod, ved han verta frelste frå vreiden.
10  For so sant me, då me var Guds fiendar, vart forlikte med han ved dauden åt Son hans, so skal me no som me er forlikte, so mykje meir verta frelste ved hans liv;
11  ja, ikkje berre det, men me rosar oss og av Gud ved vår Herre Jesus Kristus, liksom det er ved han me no hev fenge forlikingi.
12  Difor, liksom syndi kom inn i verdi ved eitt menneske, og dauden ved syndi, og dauden soleis trengde seg igjenom til alle menneske, for di alle synda -
13  for synd var det i verdi fyrr lovi kom, men syndi vert ikkje tilrekna nokon der det ingi lov er;
14  like vel rådde dauden frå Adam til Moses ogso yver dei som ikkje hadde synda i likskap med brotet åt Adam, han som er eit fyrebilete på den som skulde koma.
15  Men det er ikkje like eins med nådegava som med fallet; for um dei mange laut døy for di den eine hadde falle, hev so mykje meir Guds nåde og den gåva som kjem av det eine menneske Jesu Kristi nåde, vorte ovrik for dei mange.
16  Og ikkje er det soleis med gåva som det vart då ein mann synda; for domen vart til fordøming for ein mann skuld, men nådegåva vart til fridøming for mange fall skuld.
17  For kom dauden på grunn av ein manns fall til å råda ved denne eine, skal so mykje meir dei som fær den overike nåden og rettferdsgåva, leva og råda ved den eine, Jesus Kristus.
18  Difor, liksom EIN manns fall vart til fordøming for alle menneske, soleis vart og EIN manns rettferdige gjerning til livsens rettferdiggjering for alle menneske;
19  for liksom dei mange vart syndarar av di det eine mennesket var ulydigt, so skal og dei mange verta rettferdige av di den eine var lydig.
20  Men lovi kom attåt so fallet skulde verta stort; men der syndi vart stor, vart nåden endå større;
21  for liksom syndi rådde ved dauden, skulde og nåden råda ved rettferd til eit æveleg liv ved Jesus Kristus, vår Herre.
 
 
# Paulus' brev til Romerne 6
1  Kva skal me då segja? Skal me halda fram i syndi, so nåden kann verta so mykje større?
2  Nei, langt ifrå! Me som hev døytt frå syndi, kor skulde me endå leva i syndi?
3  Eller veit de ikkje at alle me som vart døypte til Kristus Jesus, vart døypte til dauden hans?
4  Soleis vart me ved dåpen til dauden gravlagde med han; for liksom Kristus vart reist upp att frå dei daude ved Faderens herlegdom, so skal me og ferdast i ein ny livnad.
5  For hev me vorte sameina med han ved likskaparen med dauden hans, so skal me og verta det ved likskapen med uppstoda hans,
6  sidan me veit dette at vårt gamle menneske vart krossfest med han av di synde-lekamen skulde verta til inkjes, so me ikkje skal tena syndi lenger;
7  for den som hev døytt, han er rettferdiggjort frå syndi.
8  Men hev me døytt med Kristus, so trur me at me skal leva med han,
9  av di me veit at etter Kristus stod upp frå dei daude, døyr han ikkje meir; dauden hev ikkje lenger velde yver han.
10  For den dauden han døydde, den døydde han EIN gong for syndi, men det livet han lever, det lever han for Gud.
11  Soleis lyt de halda dykk for daude for syndi, men levande for Gud i Kristus Jesus.
12  So lat då ikkje syndi råda i den døydelege lekamen dykkar, so de lyder lystene hans!
13  Bjod ikkje heller lemene dykkar fram åt syndi til våpen for urettferdi, men bjod dykk sjølve fram åt Gud, sidan de frå daude hev vorte levande, og bjod lemene dykkar fram åt Gud til våpen for rettferdi!
14  For syndi skal ikkje få råda yver dykk; de er ikkje under lovi, men under nåden.
15  Kva då? Skal me synda, sidan me ikkje er under lovi, men under nåden? Nei, langt ifrå!
16  Veit de ikkje at når de byd dykk fram åt einkvan til tenarar, so de lyder han, so er de tenarar under den som de soleis lyder, anten det er under syndi - då vert det til daude - eller under lydnaden - då vert det til rettferd -
17  Men Gud vere takk at de nok hev vore tenarar under syndi, men no av hjarta hev vorte lydige mot den lærdomsform som de vart yvergjevne til!
18  Og sidan de er frigjorde frå syndi, hev de vorte tenarar for rettferdi.
19  Eg talar på menneskevis for skuld vanmakti åt kjøtet dykkar. For liksom de baud lemene dykkar fram til tenarar for ureinskapen og urettferdi, so det vart til urettferd, soleis skal de no bjoda lemene dykkar fram til tenarar for rettferdi, so det vert til helging.
20  For då de tente syndi, var de frie frå rettferdi.
21  Kva frukt hadde de då den gongen? Slikt som de no skjemmest ved; for enden på det er dauden.
22  Men no som de er frigjorde frå syndi og hev vorte Guds tenarar, hev de dykkar frukt til helging, og enden på det er at de fær æveleg liv.
23  For den løni som syndi gjev, er dauden, men Guds nådegåva er æveleg liv i Kristus Jesus, vår Herre.
 
 
# Paulus' brev til Romerne 7
1  Eller veit de ikkje, brør - for eg talar til folk som kjenner lovi - at lovi råder yver mennesket for so lang tid som det lever?
2  Soleis er ei gift kvinna ved lovi bundi til mannen sin so lenge han lever; men døyr mannen, er ho løyst frå lovi som batt henne til mannen.
3  Difor skal ho kallast horkona i fall ho gifter seg med ein annan mann medan mannen hennar lever; men døyr mannen, so er ho fri frå lovi, so ho ikkje vert nokor horkona um ho vert gift med ein annan mann.
4  Soleis, mine brør, døydde de og frå lovi ved Kristi lekam, av di de skulde høyra ein annan til - han som stod upp frå dei daude, so me kann bera frukt for Gud.
5  For då me var i kjøtet, verka dei syndige lystene, som vart vekte ved lovi, soleis i lemene våre at me bar frukt for dauden;
6  men no er me løyste frå lovi - me hev døytt frå det som heldt oss bundne, so me tener på ny vis: etter Anden, ikkje på gamal vis: etter bokstaven.
7  Kva skal me då segja? Er lovi synd? Nei, langt ifrå! men eg kjende ikkje syndi utan gjenom lovi; for eg hadde ikkje visst um lysti, hadde ikkje lovi sagt: Du skal ikkje lysta!
8  Men syndi nytta bodet til å verka allslags lyst i meg; for utan lov er syndi daud.
9  Eg levde ei tid utan lov; men då bodet kom, livna syndi upp,
10  men eg døydde; og bodet, som skulde vera til liv, det røyndest å vera meg til daude;
11  for syndi nytta bodet til å dåra meg, og drap meg med det.
12  So er då lovi heilag, og bodet heilagt og rettvist og godt.
13  Hev då det som er godt, vorte meg til daude? Nei, langt ifrå! Det var syndi, for di ho skulde syna seg å vera synd, med di ho volde meg dauden med det som er godt - for di syndi skulde verta ovleg syndig ved bodet.
14  For me veit at lovi er åndeleg; men eg er kjøtleg, seld under syndi;
15  for det eg gjer, skynar eg ikkje; for eg gjer ikkje det som eg vil, men det som eg hatar, det gjer eg.
16  Men gjer eg det som eg ikkje vil, so sannar eg med lovi at ho er god;
17  men no er det ikkje lenger eg som gjer det, men syndi, som bur i meg.
18  For eg veit at i meg, det vil segja i kjøtet mitt, bur inkje godt; viljen hev eg, men gjera det gode vinn eg ikkje;
19  for eg gjer ikkje det gode som eg vil, men det vonde som eg ikkje vil, det gjer eg.
20  Men gjer eg det som eg ikkje vil, so er det ikkje lenger eg som gjer det, men syndi, som bur i meg.
21  So finn eg då den lovi for meg, eg som vil gjera det gode, at det vonde ligg meg for handi.
22  For eg hev mi gleda i Guds lov etter mitt indre menneske,
23  men i lemene mine ser eg ei onnor lov, som strider mot lovi i hugen min og gjer meg til ein fange under syndelovi, den som er i lemene mine.
24  Eg arme menneske! kven skal fria meg frå denne daudens lekam?
25  Gud vere takk ved Jesus Kristus, vår Herre! - So tener då eg, slik som eg er i meg sjølv, Guds lov med hugen, men syndelovi med kjøtet.
 
 
# Paulus' brev til Romerne 8
1  So finst det då ingi fordøming for dei som er i Kristus Jesus;
2  for lovi åt livsens Ande hev i Kristus Jesus gjort meg fri frå lovi åt syndi og dauden.
3  For det som var umogeleg for lovi, av di ho var maktlaus på grunn av kjøtet, det gjorde Gud, då han sende sin eigen Son i syndigt kjøts likning og for syndi skuld og fordømde syndi i kjøtet,
4  so kravet åt lovi skulde verta fullnøgd i oss, me som ikkje ferdast etter kjøtet, men etter Anden.
5  For dei som er slike at dei let kjøtet råda, trår etter det som høyrer kjøtet til, men dei som let Anden råda, trår etter det som høyrer Anden til.
6  For det som kjøtet trår etter, er dauden, men det som Anden trår etter, er liv og fred,
7  av di det som kjøtet trår etter er fiendskap mot Gud - for det vil ikkje lyda Guds lov, kann det ikkje heller -
8  og dei som er i kjøtet, kann ikkje tekkjast Gud.
9  Men de er ikkje i kjøtet, men i Anden, so framt Guds Ande bur i dykk; men er det nokon som ikkje hev Kristi Ande, so høyrer han ikkje honom til.
10  Men er Kristus i dykk, so er nok lekamen daud på grunn av synd, men åndi er liv på grunn av rettferd.
11  Men dersom hans Ande som vekte Jesus upp frå dei daude, bur i dykk, so skal han som vekte Kristus upp frå dei daude, ogso gjera dykkar døyelege lekamar levande ved sin Ande, som bur i dykk.
12  So hev me då, brør, ingen skyldnad på oss mot kjøtet, so me skulde leva etter kjøtet.
13  For lever de etter kjøtet, skal de døy; men døyder de gjerningane åt lekamen ved Anden, so skal de leva.
14  For alle som vert drivne av Guds Ande, dei er Guds born.
15  Det var då ikkje ei trældoms-ånd de fekk, so de atter skulde reddast; nei, de fekk ei barnekårs-ånd, som gjer at me ropar: Abba, Fader!
16  Anden sjølv vitnar med vår ånd at me er Guds born.
17  Men er me born, so er me ervingar og - Guds ervingar og Kristi medervingar, so framt me lid med han, for at me og skal verta herlegjorde med han.
18  For eg held fyre at lidingane i den tidi som no er, ikkje er vyrdande mot den herlegdomen som skal openberrast på oss.
19  For skapningen lengtar og stundar etter at Guds born skal verta openberra;
20  for skapningen vart lagd under vesaldomen - ikkje av eigen vilje, men etter hans vilje som la han derunder -
21  i von um at skapningen og skal verta frigjord frå trældomen under forgjengelegdomen og vinna den fridomen som fylgjer med herlegdomen åt Guds born.
22  For me veit at all skapningen sukkar saman og lid sår verk saman alt til no;
23  ja, ikkje berre det, men me og, endå me hev fyrstegrøda av Anden, me sukkar og med oss sjølve, med di me stundar etter barnekåret, utløysingi av lekamen vår.
24  For i voni er me frelste, men ei von som ein ser, er ingi von; kvifor skulde ein vona det han ser?
25  Men vonar me noko me ikkje ser, so stundar me etter det med tolmod.
26  Men sameleis kjem Anden oss og til hjelp i vår vanmakt. For me veit ikkje kva me skal beda um, so som me treng det; men Anden sjølv bed for oss med sukkar som det ikkje finst ord for,
27  og han som ransakar hjarto, veit kva Anden trår etter; for det er etter Guds vilje han bed for dei heilage.
28  Og me veit at alle ting tener til gagn for dei som elskar Gud, dei som etter hans rådgjerd hev vorte kalla.
29  For dei som han fyreåt kjende, dei hev han og fyreåt etla til å likjast biletet av Son hans, so han skulde vera den fyrstefødde millom mange brør;
30  og dei som han fyreåt etla til det, dei hev han og kalla, og dei som han kalla, dei hev han og rettferdiggjort, og dei som han rettferdiggjorde, dei hev han og herleggjort.
31  Kva skal me då segja til dette? Er Gud med oss, kven er då imot oss?
32  Han som ikkje sparde sin eigen Son, men gav han for oss alle, korleis skulde han kunna gjera anna enn gjeva oss alle ting med han?
33  Kven vil klaga Guds utvalde? Gud er den som rettferdiggjer.
34  Kven er den som fordømer? Kristus er den som hev døytt, ja, meir enn det, som og hev stade upp att, som og er ved Guds høgre hand, som og bed for oss.
35  Kven vil skilja oss frå Kristi kjærleik? Trengsla eller angest eller forfylgjing eller svolt eller nakenskap eller fåre eller sverd?
36  som skrive stend: For di skuld vert me drepne all dagen; me er rekna som slaktesauer.
37  Men i alt dette vinn me meir enn siger ved han som elska oss.
38  For eg er viss på at korkje daude eller liv, korkje englar eller makter, korkje det som no er eller det som koma skal, eller noko velde,
39  korkje høgd eller dypt eller noko anna som skapt er, skal kunna skilja oss frå Guds kjærleik i Kristus Jesus, vår Herre.
 
 
# Paulus' brev til Romerne 9
1  Eg segjer sanning i Kristus, eg lyg ikkje, samvitet mitt vitnar med meg i den Heilage Ande,
2  at eg i hjarta mitt ber ei stor sorg og ein verk som aldri tryt.
3  For eg kunde ynskja at eg sjølv var bannstøytt burt frå Kristus for brørne mine, frendane mine etter kjøtet;
4  for dei er israelitar, dei hev barnekåret og herlegdomen og paktene og lovgjevingi og gudstenesta og lovnadene;
5  deira er federne, og frå dei er Kristus komen etter kjøtet, han som er Gud yver alle ting, velsigna i all æva. Amen.
6  Men med dette vil eg ikkje hava sagt at Guds ord hev vorte um inkje; for ikkje alle som er av Israels ætt, høyrer difor til Israel;
7  og ikkje heller er dei alle Abrahams born for di um dei er ætta frå han; men: Det er etterkomarane etter Isak som skal kallast di ætt,
8  det vil segja: ikkje dei som er born etter kjøtet, er Guds born, men dei som er born etter lovnaden, vert rekna til ætti.
9  For eit lovnadsord er dette: Ved dette leitet kjem eg att, og då skal Sara ha fenge ein son.
10  Og ikkje berre det; men so var det og med Rebekka, ho som var med born med EIN mann, Isak, far vår.
11  For medan borni endå var ufødde og endå ikkje hadde gjort anten godt eller vondt, vart det - for di Guds rådgjerd etter hans utveljing skulde standa ved lag, ikkje på grunn av gjerningar, men etter hans vilje som kallar -
12  sagt til henne: Den eldre skal tena den yngre;
13  som skrive stend: Jakob elska eg, men Esau hata eg.
14  Kva skal me då segja? Skulde det finnast urettferd hjå Gud? Langt ifrå!
15  For til Moses segjer han: Eg vil miskunna den som eg miskunnar, og ynkast yver den som eg ynkast yver.
16  So stend det då ikkje til den som vil, ikkje heller til den som renner, men til Gud, som gjer miskunn.
17  For Skrifti segjer til Farao: Difor var det just eg reiste deg upp, at eg vilde syna makti mi på deg, og at namnet mitt skulde verta kunnigt yver all jordi.
18  So miskunnar han då kven han vil, og forherdar kven han vil.
19  So vil du vel segja til meg: Kva hev han so endå å klaga for? For kven stend vel hans vilje imot?
20  Men kven er då du, menneske, som trettar imot Gud? Kann vel verket segja til meisteren som gjorde det: Kvi gjorde du meg so?
21  Eller hev ikkje krusmakaren rådvelde yver leiret, so han av same deigen kann gjera eitt kjerald til æra og eit anna til vanæra?
22  Men um no Gud, endå han vilde syna vreiden sin og gjera si makt kunnig, like vel med stort langmod tolde vreide-kjeraldi, som var laga til undergang,
23  so han og kunde gjera sin ovrike herlegdom kunnig på miskunns-kjeraldi, som han fyreåt hadde butt til herlegdom?
24  Og til å vera slike kalla han oss og, ikkje berre millom jødar, men millom heidningar og,
25  som han og segjer hjå Hoseas: Det folk som ikkje er mitt, vil eg kalla mitt folk, og henne som ikkje er elska, vil eg kalla den som eg elskar,
26  og det skal ganga so at på den staden det vart sagt til dei: De er ikkje mitt folk, der skal dei kallast born åt den levande Gud.
27  Og Esaias ropar ut yver Israel: Um talet på Israels born er som havsens sand, so skal berre ein liten rest verta frelst.
28  For det som Herren hev sagt, skal han setja i verk og snøgt fullføra på jordi.
29  Og som Esaias fyreåt hev sagt: Hadde ikkje Herren Sebaot leivt oss eit sæde, so var me vortne som Sodoma og gjorde like med Gomorra.
30  Kva skal me då segja? At heidningar, som ikkje søkte rettferd, dei vann rettferd, men det var rettferdi av tru;
31  men Israel, som søkte ei rettferds-lov, dei vann ikkje fram til slik ei lov.
32  Kvi då? For di dei ikkje søkte henne av tru, men tenkte dei skulde vinna fram med gjerningar. Dei støytte seg på støytesteinen,
33  som skrive stend: Sjå, eg legg i Sion ein stein til støyt og eit berg til fall; den som trur på han, skal ikkje verta til skammar.
 
 
# Paulus' brev til Romerne 10
1  Brør! mitt hjartans ynske og mi bøn til Gud for dei er at dei må verta frelste.
2  For eg gjev dei det vitnemålet at dei hev ihuge for Gud, men ikkje med skynsemd;
3  for sidan dei ikkje kjende Guds rettferd, men streva etter å grunnleggja si eigi rettferd, gav dei seg ikkje inn under Guds rettferd.
4  For Kristus er endelykti åt lovi, til rettferd for kvar ein som trur.
5  For Moses skriv um den rettferdi som kjem av lovi: Det mennesket som gjer desse ting, skal leva ved dei.
6  Men den rettferdi som kjem av tru, segjer so: Seg ikkje med deg sjølv: Kven skal fara upp til himmelen - det vil segja: for å henta Kristus ned -?
7  eller: Kven skal fara ned i avgrunnen - det vil segja: for å henta Kristus upp frå dei daude -?
8  Men kva segjer ho? Ordet er deg nær, i munnen din og i hjarta ditt - det er ordet um trui, det som me forkynner,
9  for sannar du med munnen din at Jesus er herre, og trur du i hjarta ditt at Gud vekte han upp frå dei daude, so skal du verta frelst;
10  for med hjarta trur ein til rettferd, og med munnen sannar ein til frelsa.
11  For Skrifti segjer: Ingen som trur på han, skal verta til skammar.
12  For det er inkje skil på jøde og grekar; dei hev alle same Herren, og han er rik nok for alle som kallar på han;
13  for kvar ein som kallar på Herrens namn, skal verta frelst.
14  Korleis kann dei då kalla på ein som dei ikkje trur på? og korleis kann dei tru der dei ikkje hev høyrt? og korleis kann dei høyra utan det er ein som forkynner?
15  Og korleis kann dei forkynna utan dei vert utsende? som skrive stend: Kor fagre føtene deira er som forkynner fred, som ber godt bod!
16  Men ikkje alle lydde fagnadbodet. For Esaias segjer: Herre, kven trudde vel det han høyrde av oss?
17  So kjem då trui av forkynningi, og forkynningi ved Kristi ord.
18  Men eg spør: Hev dei då ikkje høyrt det? Jau visst; røysti deira gjekk yver all jordi, og ordi deira til heimsens endar.
19  So spør eg: Kjende då Israel ikkje til det? Fyrst segjer Moses: Eg vil gjera dykk åbruige på det som ikkje er eit folk; på eit uvitugt folk vil eg gjera dykk harme.
20  Og Esaias er so djerv at han segjer: Eg vart funnen av dei som ikkje søkte meg; eg synte meg for dei som ikkje spurde etter meg;
21  men um Israel segjer han: All dagen rette eg ut hendene til eit ulydigt og trassigt folk.
 
 
# Paulus' brev til Romerne 11
1  So spør eg no: Hev då Gud støytt frå seg folket sitt? Nei, langt ifrå! Eg er då og ein israelit, av Abrahams ætt, av Benjamins ættgrein.
2  Gud hev ikkje støytt frå seg folket sitt, som han kjende fyreåt. Eller veit de ikkje kva Skrifti segjer i soga um Elias, korleis han stig fram for Gud med klagemål mot Israel:
3  Herre, profetane dine drap dei, altari dine reiv dei ned, og eg vart att åleine, og dei stend meg etter livet.
4  Men kva segjer Guds svar til han? Eg hev leivt meg sju tusund mann som ikkje hev bøygt kne for Ba'al.
5  Soleis hev det då og i den tid som no er, vorte att ein leivning, som Gud i sin nåde hev valt ut.
6  Men er det av nåde, so er det ikkje lenger på grunn av gjerningar, elles vert nåden ikkje nåde lenger.
7  Kva so? Det som Israel trår etter, det hev det ikkje nått; men dei utvalde hev nått det, dei hine hev vorte forherda,
8  som skrive stend: Gud gav dei ei dauvskapsånd, augo som ikkje ser, og øyro som ikkje høyrer, og so hev det vore til denne dag.
9  Og David segjer: Lat bordet deira verta ei snara og ei gildra, ei fella og ei attergjeld for dei!
10  Lat augo deira dimmast, so dei ikkje ser, og bøyg allstøtt ryggen deira!
11  So spør eg då: Hev dei då snåva for di at dei skulde falla? Nei, langt ifrå! men ved deira fall er frelsa komi til heidningane, so det skal vekkja åbryskap hjå dei.
12  Og er deira fall ein rikdom for verdi, og deira tap ein rikdom for heidningar, kor mykje meir då fullnaden deira!
13  For til dykk talar eg, de heidningar! So sant som eg er apostel for heidningane, prisar eg embetet mitt,
14  um eg berre kunde få vekt åbryskap hjå dei som er mitt eige kjøt og blod, og då frelst nokre av dei.
15  For hev verdi vorte forlikt med Gud med di dei vart vanda, kva anna kann det då verta enn liv av daude, når dei vert mottekne?
16  Men er fyrstegrøda heilag, so er deigen det og, og er roti heilag, so er greinene det og.
17  Um no like vel sume av greinene vart avbrotne, og du som var ein vill oljekvist, vart innpota millom dei og fekk eiga med i roti og feita åt oljetreet,
18  so skal du ikkje briska deg mot greinene! men briskar du deg, so er det då ikkje du som ber roti, men roti som ber deg.
19  So vil du vel segja: Greinene vart avbrotne for di at eg skulde verta innpota.
20  Ja vel! for si vantru skuld vart dei avbrotne, men du stend for di tru skuld; ovmoda deg ikkje, men ottast!
21  For sparde ikkje Gud dei naturlege greinene, so sparer han ikkje deg heller.
22  Sjå då kor god Gud er, og kor streng! - streng imot dei som er falne, men god imot deg, so sant du held deg til godleiken hans; elles vert du og avhoggen.
23  Men hine skal og verta innpota, so sant dei ikkje held fram i vantrui si; for Gud hev makt til å pota dei inn att.
24  For vart du avhoggen av det oljetreet som er vilt av naturi, og imot naturi innpota i eit godt oljetre, kor mykje heller må då ikkje desse, som av naturi høyrer til der, verta innpota i sitt eige oljetre!
25  For eg vil ikkje, brør, at de skal vera uvitande um den løyndomen - so de ikkje skal tykkjast dykk sjølve kloke - at forherding hev kome yver ein lut av Israel, til dess fullnaden av heidningane er innkomen,
26  og soleis skal heile Israel verta frelst, som skrive stend: Frå Sion skal frelsaren koma, han skal rydja gudløysa burt frå Jakob,
27  og når eg tek burt syndene deira, so er det pakti mi med dei.
28  Tenkjer me på evangeliet, so er dei fiendar for dykkar skuld, men tenkjer me på utveljingi, so er dei elska for federne skuld;
29  for Gud angrar ikkje på nådegåvone sine og kallet sitt.
30  For liksom de fyrr var ulydige mot Gud, men no hev fenge miskunn ved deira ulydnad,
31  soleis hev dei og no vore ulydige, for at dei og skal få miskunn ved den miskunn som de hev fenge;
32  for Gud hev gjeve dei alle yver til ulydnad for at han kunde miskunna dei alle.
33  Å, for eit djup av rikdom og visdom og kunnskap hjå Gud! Kor uransakelege domane hans er, og kor urekkjande vegane hans!
34  For kven kjende Herrens hug? eller kven var rådgjevaren hans?
35  Eller kven gav honom noko fyrst, so han skulde få lika for det?
36  For av han og ved han og til han er alle ting. Han skal hava æra i all æva! Amen.
 
 
# Paulus' brev til Romerne 12
1  So legg eg dykk då på hjarta, brør, for Guds miskunn skuld, at de må bjoda fram lekamane dykkar til eit levande, heilagt offer, eit som Gud hev hugnad i - det er dykkar åndelege gudstenesta -
2  og skikka dykk ikkje likt med denne verdi, men lat dykk umskapa med di hugen dykkar vert uppattnya, so de kann prøva kva som er Guds vilje: det gode og hugnadlege og fullkomne.
3  For ved den nåden som er meg gjeven, segjer eg til kvar og ein millom dykk at han ikkje skal tenkja høgre um seg enn han bør tenkja, men tenkja so at han tenkjer visleg, alt etter som Gud hev mælt ut åt kvar hans mål av tru.
4  For liksom me hev mange lemer på ein lekam, men ikkje alle lemene hev det same å gjera,
5  soleis er me, mange som me er, EIN lekam i Kristus, men kvar for seg er me lemene åt kvarandre.
6  Og sidan me hev ulike nådegåvor, alt etter den nåden som er oss gjeven, so lat oss, um me hev profetgåva, nytta henne etter som me hev tru til,
7  eller um me hev ei tenesta, syta for den tenesta, eller um ein er lærar, so lat han syta for læraryrket,
8  eller um ein er sett til å påminna, for påminningi; den som etlar ut gåvor, gjere det med ærleg hug; den som er forstandar, vere det med ihuge; den som gjer sælebot, gjere det med gleda!
9  Lat kjærleiken vera sviklaus; hav stygg til det vonde, haldt fast på det gode!
10  Ver varmhjarta mot kvarandre i broderkjærleik; kappast um å visa kvarandre vyrdnad!
11  Ver ikkje lunka i dykkar ihuge; ver brennande i åndi; ten Herren!
12  Gled dykk i voni, ver toluge i trengsla, trottuge i bøni!
13  Syn samhug med dei heilage i deira trong, legg vinn på gjestmildskap!
14  Velsigna dei som forfylgjer dykk; velsigna, og forbanna ikkje!
15  Gled dykk med dei glade, og gråt med dei som græt!
16  Hav eitt hjartelag innbyrdes; trå ikkje etter det høge, men haldt dykk gjerne til det låge; ver ikkje sjølvkloke!
17  Gjev ikkje nokon vondt att for vondt; legg vinn på det som godt er, for alle manns augo!
18  So sant det er råd, so haldt de på dykkar sida fred med alle menneske!
19  Hemn dykk ikkje sjølve, de kjære, men gjev rom åt vreiden! for det stend skrive: Meg høyrer hemnen til, eg vil gjeva attgjeld, segjer Herren.
20  Um då fienden din er hungrig, so gjev han mat; er han tyrst, so gjev han drikka! for når du gjer det, sankar du gloande kol på hovudet hans.
21  Lat ikkje det vonde få vinna yver deg, men vinn du yver det vonde med det gode!
 
 
# Paulus' brev til Romerne 13
1  Kvar mann vere lydig mot dei styremaktene han hev yver seg! For det finst ikkje styremakt utan av Gud, men dei som finst, dei hev Gud skipa,
2  so den som set seg imot styremakti, han stend imot Guds skipnad; men den som stend imot, skal få sin dom.
3  For dei som styrer, er ikkje til redsla for den gode gjerningi, men for den vonde. Vil du sleppa å reddast styremakti? Gjer det som godt er, so skal du få ros av henne;
4  for ho er Guds tenar, til gagn for deg. Men gjer du det som vondt er, so må du vel reddast; for ho ber ikkje sverdet for inkje - ho er Guds tenar, ein hemnar til refsing for den som gjer det som vondt er.
5  Difor er det naudsynleg å vera lydig, ikkje berre for refsingi skuld, men og for skuld samvitet.
6  Difor er det då og de legg skatt; for dei er Guds tenarar, som just syter for dette.
7  Gjev alle det de skyldar å gjeva dei: skatt til den som skatt kann krevja, toll til den som toll kann krevja, age til den som age kann krevja, æra til den som æra kann krevja.
8  Ver ingen noko skuldige, utan det å elska kvarandre! for den som elskar den andre, hev uppfyllt lovi.
9  For ordi: Du skal ikkje gjera hor, du skal ikkje drepa, du skal ikkje stela, du skal ikkje lysta, og kva det elles kann vera for bodord, dei samlar seg til eitt i dette ordet: Du skal elska næsten din som deg sjølv.
10  Kjærleiken gjer ikkje næsten noko vondt; difor er kjærleiken uppfylling av lovi.
11  Og dette lyt me gjera, sidan me kjenner tidi, at timen er komen då me lyt vakna or svevnen; for frelsa er oss næmare no enn då me vart truande.
12  Natti lid, og det stundar mot dag. So lat oss leggja av dei gjerningane som høyrer myrkret til, og hava på oss våpni åt ljoset!
13  Lat oss fara sømeleg fram, som um dagen, ikkje i svir og drykk, ikkje i lauslivnad og sedløysa, ikkje i kiv og ovund,
14  men klæd dykk i Herren Jesus Kristus, og hav ikkje slik umsut for kjøtet at det vekkjer lyster!
 
 
# Paulus' brev til Romerne 14
1  Tak dykk av den som er veik i trui, utan å setja dykk til doms yver tankane hans!
2  Den eine hev tru so han et alle slag, men den som er veik, et berre urter.
3  Den som et, må ikkje vanvyrda den som ikkje et, og den som ikkje et, må ikkje døma den som et; for Gud hev teke seg av han.
4  Kven er du som dømer annan manns tenar? Han stend eller fell for sin eigen herre; men han skal verta standande, for Herren hev makt til å halda han uppe.
5  Den eine gjer skil på dagane, den andre held alle dagar jamgode; kvar lyt vera fullviss i sin eigen hug.
6  Den som aktar på dagen, gjer det for Herren, og den som ikkje aktar på dagen, gjer det for Herren. Og den som et, gjer det for Herren, for han takkar Gud; og den som ikkje et, gjer det for Herren og takkar Gud.
7  For ingen av oss lever for seg sjølv, og ingen døyr for seg sjølv -
8  lever me, so lever me for Herren, og døyr me, so døyr me for Herren; anten me då lever eller døyr, høyrer me Herren til.
9  For det var difor Kristus døydde og atter vart levande, at han skulde vera herre både yver levande og yver daude.
10  Men du, kvi dømer du bror din? eller du, kvi vanvyrder du bror din? me skal då alle fram for Guds domstol.
11  For det stend skrive: So visst som eg lever, segjer Herren, for meg skal kvart kne bøygja seg, og kvar tunga skal prisa Gud.
12  So skal då kvar av oss svara for seg sjølv framfor Gud.
13  So lat oss då ikkje lenger døma kvarandre, men døm heller so at de ikkje skal leggja støyt eller fella for bror dykkar!
14  Eg veit og er viss på det i Herren Jesus at ingen ting er urein i seg sjølv; men held nokon eitkvart for ureint, so er det ureint for han.
15  Veld du no bror din sorg med maten din, då fer du ikkje fram med kjærleik lenger; ver ikkje med maten din årsak i at den som Kristus hev døytt for, vert fortapt!
16  So lat no ikkje det gode de hev, verta til spott!
17  For Guds rike ligg ikkje i mat og drykk, men i rettferd og fred og gleda i den Heilage Ande,
18  for den som i dette tener Kristus, han hev Gud hugnad i, og han tekkjest menneske.
19  Lat oss difor streva etter det som tener til fred og til uppbyggjing oss imillom!
20  Riv ikkje ned Guds verk for mat skuld! Visst er alt reint, men det er vondt for det mennesket som et med samvitsagg.
21  Det er godt å ikkje eta kjøt eller drikka vin eller gjera noko som bror din støyter seg på.
22  Du hev tru; hav henne hjå deg sjølv, for Gud! Sæl er den som ikkje dømer seg sjølv i det han vel å gjera;
23  men den som tvilar, han er dømd um han et, av di det ikkje er av tru han gjer det; alt som ikkje er av tru, er synd.
 
 
# Paulus' brev til Romerne 15
1  Me som er sterke, skyldar å bera vanstyrken åt dei veike og ikkje vera oss sjølve til hugnad.
2  Kvar av oss vere næsten sin til hugnad, til hans gagn, til uppbyggjing!
3  For Kristus levde ikkje heller seg sjølv til hugnad, men, som skrive stend: Hædingane frå dei som hædde deg, dei fall på meg.
4  For alt det som fyrr er skrive, det er skrive til lærdom for oss, so me skal hava von ved det tolmod og den trøyst som skriftene gjev.
5  Men den Gud som gjev tolmod og trøyst, han gjeve at de må hava eit hjartelag innbyrdes etter Kristi Jesu fyredøme,
6  so de samhuga, med EIN munn, kann prisa Gud og vår Herre Jesu Kristi Fader!
7  Difor skal de taka dykk av kvarandre, liksom Kristus og tok seg av dykk til Guds æra.
8  Eg meiner: Kristus hev vorte ein tenar for dei umskorne for å prova at Gud er sannordig, og stadfesta dei lovnader som federne hev fenge,
9  men heidningane skal prisa Gud for miskunn, som skrive stend: Difor vil eg prisa deg millom heidningar og lovsyngja ditt namn.
10  Og ein annan stad segjer Skrifti: Gled dykk, heidningar, saman med hans folk!
11  Og endå ein stad: Lova Herren, alle heidningar, og prisa han, alle folk!
12  Og atter ein gong, hjå Esaias: Koma skal Isais rotrenning, han som reiser seg for å råda yver heidningar; på han skal heidningane vona.
13  Men den Gud som gjev voni, fylle dykk med all gleda og fred i trui dykkar, so de kann vera rike på von ved den Heilage Andes kraft!
14  Eg, mine brør, hev og den visse trui um dykk at de av dykk sjølve er fulle av godleik, fyllte med all kunnskap, duglege til jamvel å påminna kvarandre.
15  Like vel hev eg her og der i brevet skrive heller djervt til dykk for å kveikja upp att minnet dykkar, etter den nåden som Gud hev gjeve meg:
16  at eg skal vera Jesu Kristi offerprest hjå heidningane og gjera prestetenesta med Guds evangelium, so heidningane kann verta eit offer som han hev hugnad i, eit som er helga ved den Heilage Ande.
17  So er det då i Kristus Jesus eg kann rosa meg av mi tenesta for Gud.
18  For eg vil ikkje våga meg til å tala um anna enn det som Kristus hev gjort ved meg til å føra heidningar til lydnad, med ord og gjerning,
19  med krafti av teikn og under, med krafti av Guds Ande, so eg til fulles hev kunngjort Kristi evangelium frå Jerusalem og rundt ikring alt til Illyria,
20  men soleis at eg sette mi æra i å ikkje forkynna evangeliet der som Kristus alt var nemnd, so eg ikkje skulde byggja på framand grunnvoll,
21  men, som skrive stend: Dei som ingen bodskap hev fenge um han, skal sjå, og dei som ikkje hev høyrt, skal skyna.
22  Det er mest dette som hev hindra meg frå å koma til dykk.
23  Men no som eg ikkje lenger hev noko rom i desse landi, og i mange år hev lengta etter å koma til dykk,
24  no vonar eg at eg skal få sjå dykk når eg fer til Spania og då kjem innum dykk, og at de vil fylgja meg på vegen dit, når eg fyrst i nokon mun hev note hugnad hjå dykk.
25  Men no fer eg til Jerusalem i ei ærend for dei heilage.
26  For Makedonia og Akaia hev rådt seg til å gjera ei innsamling for dei fatige millom dei heilage i Jerusalem.
27  Den rådi hev dei teke, og dei stend og i skuld til dei; for hev heidningane fenge lut i dei åndelege gåvone deira, so skylder dei og å tena dei med dei timelege.
28  Når eg då hev gjort ifrå meg det og lagt denne frukti i hendene deira, vil eg draga av stad til Spania og vitja dykk på vegen,
29  og eg veit at når eg kjem til dykk, so skal eg koma med Kristi velsigning i fullt mål.
30  Men eg legg dykk på hjarta, brør, for vår Herre Jesu Kristi skuld og for den kjærleik skuld som Anden verkar, at de må strida saman med meg i dykkar bøner for meg til Gud,
31  so eg må verta berga frå dei vantruande i Judea, og ærendi mi til Jerusalem må tekkjast dei heilage;
32  då skal eg, um Gud so vil, vitja dykk med fagnad og få kveikja meg saman med dykk.
33  Fredsens Gud vere med dykk alle! Amen.
 
 
# Paulus' brev til Romerne 16
1  Eg vil få leggja eit godt ord inn hjå dykk for Føbe, syster vår, som er tenar i kyrkjelyden i Kenkreæ,
2  at de tek imot henne i Herren, som det sømer seg dei heilage, og gjeng henne til handa i alt som ho kann trenga hjelp av dykk til; for ho hev sjølv vore til hjelp for mange, ja for meg og.
3  Helsa Priska og Akvilas, medarbeidarane mine i Kristus Jesus!
4  Dei våga livet sitt for meg, og ikkje berre eg takkar dei for det, men alle kyrkjelydar av heidningane med;
5  helsa og kyrkjelyden som samlar seg i huset deira! Helsa min kjære Epenetus! - han var den fyrste som vart vunnen for Kristus i Asia.
6  Helsa Maria, som hev arbeidt so mykje for dykk!
7  Helsa Andronikus og Junias, frendane og medfangane mine! - dei hev eit godt namn millom apostlane og kom og til Kristus fyre meg.
8  Helsa Amplias, min kjære bror i Herren!
9  Helsa Urbanus, medarbeidaren vår i Kristus, og min kjære Stakys!
10  Helsa Apelles, den velrøynde i Kristus! Helsa dei som høyrer til huslyden åt Aristobulus!
11  Helsa Herodion, frenden min! Helsa dei av huslyden åt Narkissus som er i Herren!
12  Helsa Tryfena og Tryfosa! - dei hev arbeidt i Herren. Helsa den kjære Persis, som hev arbeidt mykje i Herren!
13  Helsa Rufus, den utvalde i Herren, og mor hans, som hev vore ei mor for meg og!
14  Helsa Asynkritus, Flegon, Hermes, Patrobas, Hermas, og brørne som er hjå dei!
15  Helsa Filologus og Julia, Nereus og syster hans og Olympas, og alle dei heilage som er hjå dei!
16  Helsa kvarandre med ein heilag kyss! Alle Kristi kyrkjelydar helsar dykk.
17  Men eg legg dykk på hjarta, brør, at de ser dykk fyre med dei som veld usemja og slikt som kann føra til fråfall, i strid med den lærdom som de hev fenge. Gakk undan dei!
18  For desse folki tener ikkje vår Herre Jesus Kristus, men sin eigen buk, og med sin blide tale og sine fagre ord dårar dei hjarta åt dei godtrugne.
19  For ordet um lydnaden dykkar hev kome utyver til alle; difor gleder eg meg yver dykk, men eg vil gjerne at de skal vera vise til det som godt er, og reine for det som er vondt.
20  Men fredsens Gud skal brått krasa Satan under føtene dykkar. Vår Herre Jesu Kristi nåde vere med dykk!
21  Timoteus, medarbeidaren min, og Lukius og Jason og Sosipater, frendane mine, helsar dykk!
22  Eg, Tertius, som skriv dette brevet, helsar dykk i Herren.
23  Gaius helsar dykk, han som er vert for meg og heile kyrkjelyden. Erastus, rekneskapsføraren her i byen, helsar dykk, like eins broderen Kvartus.
24  Vår Herre Jesu Kristi nåde vere med dykk alle! Amen.
25  Men han som hev makt til å styrkja dykk etter mitt evangelium og Jesu Kristi forkynning, etter openberringi av den løyndomen som hev vore duld i ævelege tider,
26  men no er komen i ljoset og ved profetiske skrifter etter den ævelege Guds fyresegn kunngjord for alle folk til å verka lydnad i tru -
27  han, den eine vise Gud ved Jesus Kristus, skal hava æra i all æva! Amen
 
 
# Paulus' første brev til Korinterne 1
1  Paulus, ved Guds vilje kalla til Kristi Jesu apostel, og broderen Sostenes
2  - til Guds kyrkjelyd som er i Korint, dei som er helga i Kristus Jesus, som er kalla, heilage, med alle dei som på kvar stad kallar på vår Herre Jesu Kristi namn, både deira og vår.
3  Nåde vere med dykk og fred frå Gud vår Fader og Herren Jesus Kristus!
4  Eg takkar alltid min Gud for dykk, for den Guds nåde som er dykk gjeven i Kristus Jesus,
5  at de i han er gjorde rike på alt, på all læra og all kunnskap,
6  etter di Kristi vitnemål hev vorte rotfest hjå dykk,
7  so at det ikkje vantar dykk på nokor nådegåva medan de ventar på vår Herre Jesu Kristi openberring.
8  Han skal og styrkja dykk til enden, so de må vera ulastande på vår Herre Jesu Kristi dag.
9  Gud er trufast, han som de vart kalla ved til samfund med hans Son, Jesus Kristus, vår Herre.
10  Men eg legg dykk på hjarta, brør, ved vår Herre Jesu Kristi namn at de alle må vera samde i dykkar tale, og at de ikkje må skilja dykk i flokkar, men vera fullt sameina i same hugen og i same tanken.
11  For av huslyden hennar Kloe er det fortalt meg um dykk, mine brør, at det er kivsmål millom dykk.
12  Det er det eg meiner, at kvar av dykk segjer: Eg held meg til Paulus; eg til Apollos; eg til Kefas; eg til Kristus.
13  Er Kristus sundskift? Var det Paulus som vart krossfest for dykk? Eller var det til Paulus' namn de vart døypte?
14  Eg takkar Gud at eg ikkje hev døypt nokon av dykk utan Krispus og Gajus,
15  so ikkje nokon skal segja at de vart døypte til mitt namn.
16  Men det er sant, eg døypte og huslyden åt Stefanas; elles veit eg ikkje at eg hev døypt nokon annan.
17  For Kristus sende meg ikkje ut for å døypa, men for å forkynna evangeliet, ikkje med vise ord, so Kristi kross ikkje skulde missa si kraft.
18  For ordet um krossen er vel dårskap for dei som vert fortapte, men for oss som vert frelste, er det ei Guds kraft.
19  For det stend skrive: Eg vil tyna visdomen hjå dei vise og spilla vitet hjå dei vituge.
20  Kvar er ein vismann, kvar er ein skriftlærd, kvar er ein granskar av denne verdi? Hev ikkje Gud gjort visdomen i verdi til dårskap?
21  Jau, etter di verdi ved sin visdom ikkje kjende Gud i Guds visdom, so var det Guds vilje ved dårskapen i denne forkynningi å frelsa dei som trur.
22  For jødane krev teikn, og grekarane søkjer visdom,
23  men me forkynner Kristus krossfest, som er ei avstyggjing for jødar og ein dårskap for grekarar,
24  men for dei som er kalla, både jødar og grekarar, forkynner me Kristus, Guds kraft og Guds visdom.
25  For Guds dårskap er visare enn menneski, og Guds vanmakt er sterkare menneski.
26  For sjå på dykkar kall, brør: det var ikkje mange vise etter kjøtet som vart kalla, ikkje mange mektige, ikkje mange høgætta;
27  men det som er dårleg i verdi, det valde Gud seg ut, so han kunde gjera dei vise til skammar, og det som er veikt i verdi, det valde Gud seg ut, so han kunde gjera det sterke til skammar;
28  og det som er lågt i verdi og vanvyrdt, det valde Gud seg ut, det som ingen ting er, so han kunde gjera det til inkjes som er noko,
29  so ikkje noko kjøt skal rosa seg for Gud.
30  Men hans verk er det at de er i Kristus Jesus, som for oss hev vorte visdom frå Gud og rettferd og helging og utløysing,
31  so at, som skrive stend: Den som rosar seg, skal rosa seg i Herren.
 
 
# Paulus' første brev til Korinterne 2
1  Og eg, brør, då eg kom til dykk, kom eg ikkje med meisterskap i ord eller i visdom og forkynte dykk Guds vitnemål.
2  For eg vilde ikkje vita noko anna hjå dykk enn Jesus Kristus og han krossfest.
3  Og eg var hjå dykk med vanstyrke og med otte og med mykje hjartebiv.
4  Og min tale og mi forkynning var ikkje med visdoms yvertalande ord, men med provføring av Ande og kraft,
5  so trui dykkar ikkje skulde vera grunna på menneskevisdom, men på Guds kraft.
6  Men visdom talar me hjå dei fullkomne, men ein visdom som ikkje høyrer denne verdi til eller herrane i denne verdi, dei som forgjengst;
7  nei, som ein løyndom; talar me Guds visdom, den dulde, som Gud frå ævelege tider hev etla til vår herlegdom,
8  Den ingen av herrane i denne verdi kjende; for hadde dei kjent han, so hadde dei ikkje krossfest herlegdoms-herren;
9  men som skrive stend: Det som auga ikkje såg og øyra ikkje høyrde, og som ikkje kom upp i menneskehjarta, det som Gud etla dei som elskar han.
10  Men for oss hev Gud openberra det ved sin Ande. For Anden ransakar alle ting, jamvel dyptene i Gud;
11  for kva menneske veit kva som bur i mennesket, utan menneskeåndi, som er i det? So veit heller ingen kva som bur i Gud, utan Guds Ande;
12  men me hev ikkje fenge den ånd som høyrer verdi til, men den Ande som er av Gud, so me skal kjenna det som er oss gjeve av Gud,
13  det som me talar um, ikkje med ord som menneskjeleg visdom lærer oss, men med ord som Anden lærer oss, med di me tyder åndelege ting med åndelege ord.
14  Men eit naturleg menneske tek ikkje mot det som høyrer Guds Ande til; for det er han ein dårskap, og han kann ikkje kjenna det, for det vert dømt åndeleg.
15  Men den åndelege dømer alt, men sjølv vert han dømd av ingen.
16  For kven kjende Herrens hug, so han kunde læra han? Men hev Kristi hug.
 
 
# Paulus' første brev til Korinterne 3
1  Og eg, brør, kunde ikkje tala til dykk som til åndelege, men berre som til kjøtlege, som til nyfødingar i Kristus.
2  Eg gav dykk mjølk å drikka og ikkje fast føda; for de tolde de ikkje endå. Ja, de toler det ikkje enno,
3  for di de enno er kjøtlege. For når det er ovund og tretta millom dykk, er de då ikkje kjøtlege og ferdast på menneskevis?
4  For når ein segjer: Eg held meg til Paulus og ein annan: Eg til Apollos, er de ikkje då menneske?
5  Kva er då Apollos? eller kva er Paulus? Tenarar som de kom til trui ved, og det etter som Herren gav kvar for seg.
6  Eg planta, Apollos vatna; men Gud gav vokster.
7  So er no korkje den noko som planter, eller den som vatnar, men Gud som gjev vokster.
8  Den som plantar, og den som vatnar, er eitt; men kvar skal få si eigi løn etter sitt eige arbeid.
9  For me er Guds medarbeidarar; de er Guds åkerland, Guds bygnad.
10  Etter den Guds nåde som er meg gjeven, hev eg lagt grunnvoll som ein vis byggmeister, og ein annan byggjer uppå; men kvar sjå til korleis han byggjer uppå!
11  For annan grunnvoll kann ingen leggja enn den som er lagd, det er Jesus Kristus.
12  Men um nokon byggjer på denne grunnvollen med gull, sylv, dyre steinar, tre, høy, strå,
13  so skal kvart manns verk verta synbert; dagen skal syna det, for han vert openberra med eld; og korleis kvar manns verk er, det skal elden prøva.
14  Um det verket som ein mann hev bygt, stend seg, so skal han få løn;
15  um verket åt ein mann brenn upp, so skal han missa løni; men sjølv skal han verta frelst, men so som gjenom eld.
16  Veit de ikkje at de er Guds tempel, og at Guds Ande bur i dykk?
17  Tyner nokon Guds tempel, honom skal Gud tyna; for Guds tempel er heilagt, og det er de.
18  Ingen dåre seg sjølv! Um nokon millom dykk tykkjest vera vis i denne verdi, lat han verta ei dåre, so han kann verta vis!
19  For visdomen åt denne verdi er dårskap for Gud. For det stend skrive: Han fangar dei vise i deira klokskap,
20  og ein annan stad: Herren kjenner tankane hjå dei vise, at dei er fåfengde.
21  Difor skal ingen rosa seg av menneske; for alt høyrer dykk til,
22  anten det er Paulus eller Apollos eller Kefas, anten det er verdi eller liv eller daude, anten det er det som no er, eller det som koma skal - alt høyrer dykk til,
23  Men de høyrer Kristus til, og Kristus høyrer Gud til.
 
 
# Paulus' første brev til Korinterne 4
1  So skal de då halda oss for Kristi tenarar og hushaldarar yver Guds løyndomar!
2  Elles vert det kravt av hushaldarar at dei må verta funne true.
3  Men for meg hev det lite på seg å verta dømd for dykk eller av ein menneskjeleg domstol; ja, eg dømer ikkje meg sjølv di heller;
4  for vel veit eg ingen ting med meg sjølv, men med det er eg ikkje rettferdiggjord; men den som dømer meg, er Herren.
5  Døm difor ikkje nokon fyre tidi, fyrr Herren kjem, han som og skal føra fram i ljoset det som er dult i myrkret, og openberra rådene i hjarto; og då skal kvar og ein få si ros av Gud.
6  Dette, brør, hev eg yverført på meg sjølv og Apollos for dykkar skuld, so de må læra av oss at ein ikkje skal ganga ut um det som skrive stend, so ingen av dykk skal blåsa seg upp, for den eine i mot den andre.
7  For kven gjev vel deg fyremun? Og kva hev du, som du ikkje hev fenge? Men um du no og hev fenge noko, kvi rosar du deg då som um du ikkje hadde fenge det?
8  De hev alt vorte mette; de hev alt vorte rike; utan oss hev de vorte herrar! Ja, gjev de hadde vorte herrar, so me kunde vera herrar saman med dykk!
9  For eg tykkjer at Gud hev synt oss apostlar fram som dei ringaste, som dømde frå livet; for me hev vorte til eit skodespel for verdi, både for englar og for menneske.
10  Me er dårar for Kristi skuld, men de er kloke i Kristus; me er veike, men de er sterke; de er heidra, men me ærelause.
11  Alt til denne stund er me både hungrige og tyrste og nakne og slegne og heimlause og mødde,
12  med di me arbeider med våre eigne hender; me vert utskjelte - og me velsignar; me vert forfylgde - og me tek det med tol;
13  me vert spotta - og me påminner; me hev vorte som avrak i verdi, utskot for alle til denne stund.
14  Eg skriv ikkje dette til vanæra for dykk, men av di de er mine kjære born, påminner eg dykk.
15  For um de hev ti tusund læremeistrar i Kristus, so hev de då ikkje mange feder; for i Kristus Jesus hev eg avla dykk ved evangeliet.
16  Eg legg dykk difor på hjarta: Vert mine etterfylgjarar!
17  Og difor sende eg dykk Timoteus, som er mitt kjære og trufaste barn i Herren, so han skulde minna dykk um mine vegar i Kristus, soleis som eg lærer alle stader hjå kvar kyrkjelyd.
18  Men sume hev blåse seg upp, men di dei tenkte at eg ikkje skulde koma til dykk.
19  Men eg kjem til dykk snart, um Herren vil, og fær då læra å kjenna ikkje ordi, men krafti hjå dei som er uppblåsne.
20  For Guds rike stend ikkje i ord, men kraft.
21  Kva vil de? Skal eg koma til dykk med ris eller med kjærleik og mjuklyndt ånd?
 
 
# Paulus' første brev til Korinterne 5
1  Der gjeng allfares ord um hor hjå dykk, og det slikt hor som ikkje ein gong vert nemnt hjå heidningane: at ein held seg med kona åt far sin.
2  Og de er uppblåsne, endå de langt heller skulde syrgja, so den som hev gjort denne gjerningi, kunde verta støytt ifrå dykk.
3  For eg, som vel er fråverande med lekamen, men nærverande med åndi, eg hev alt dømt, som eg var nærverande, at den som hev gjort dette,
4  han skal i vår Herre Jesu Kristi namn, med di de og mi ånd kjem saman i vår Herre Jesu Kristi kraft,
5  verta yvergjeven til Satan til tyning av kjøtet, so åndi kann verta frelst på Herren Jesu dag.
6  Det er ikkje fagert det som de rosar dykk av. Veit de ikkje at ein liten surdeig syrer heile dagen?
7  Reinsa difor ut den gamle surdeigen, so de kann vera ny deig, liksom de er usyrde! for vårt påskelamb er då slakta: Kristus.
8  Lat oss so halda helg, ikkje med gamal surdeig eller med vondskap og ugudlegskaps surdeig, men med reinleiks og sannings usyrde brød!
9  Eg skriv til dykk i brevet mitt at de ikkje skulde hava umgjenge med horkarar,
10  og då meinte eg ikkje horkarane i denne verdi i det heile, eller dei havesjuke og røvarane eller avgudsdyrkarane, for elles laut de ganga ut or verdi;
11  men det eg skreiv til dykk, var at de ikkje skulde hava umgjenge med nokon som er kalla bror og er ein horkar eller havesjuk eller avgudsdyrkar eller baktalar eller drikkar eller røvar, so de ikkje ein gong et i lag med han.
12  For kvar hev vel eg med å døma dei som er utanfor? Dømer ikkje de og berre dei som er innanfor?
13  men dei som er utanfor, skal Gud døma. So støyt då den vonde ut frå dykk!
 
 
# Paulus' første brev til Korinterne 6
1  Vågar nokon av dykk, når han hev sak mot ein annan, å søkja dom hjå dei urettferdige og ikkje hjå dei heilage?
2  Eller veit de ikkje at dei heilage skal døma verdi? Og dersom verdi vert dømd av dykk, er de då uverdige til å døma i dei minste saker?
3  Veit de ikkje at me skal døma englar, og då vel mykje meir timelege ting?
4  Når de då hev saker um timelege ting, so set de dei til domarar som er vanvyrde i kyrkjelyden!
5  Til skam for dykk segjer eg det. So finst det då ingen vis mann hjå dykk, ikkje ein einaste, som kann skilja tretta for bror sin?
6  Men bror fører sak mot bror, og det endå for vantruande domarar!
7  Det er no det heile eit tap for dykk at de hev saker med kvarandre. Kvi lid de ikkje heller urett? Kvi toler de ikkje heller uskil?
8  Men de gjer urett og uskil, og det endå mot brør!
9  Eller veit de ikkje at dei urettferdige ikkje skal erva Guds rike? Far ikkje vilt! Korkje lauslevande eller avgudsdyrkarar eller horkarar eller slike som let seg bruka til synd mot naturi, eller slike som sjølve gjer sovori synd,
10  eller tjuvar eller havesjuke eller drikkarar eller baktalarar eller røvarar skal erva Guds rike.
11  Og slike var sume av dykk; men de hev late dykk två, de er helga, de er rettferdiggjorde i Herren Jesu namn og i vår Guds Ande.
12  Alt hev eg lov til, men ikkje alt gagnar; alt hev eg lov til, men eg skal ikkje lata noko få makt yver meg.
13  Maten er for magen, og magen for maten; og Gud skal gjera ende både på den eine og den andre. Men lekamen er ikkje for hor, men for Herren og Herren for lekamen;
14  og Gud vekte upp Herren og skal og vekkja oss upp ved si kraft.
15  Veit de ikkje at lekamen dykkar er Kristi lemer? Skal eg då taka Kristi lemer og gjera dei til lemer åt ei skjøkja? Langt ifrå!
16  Eller veit de ikkje at den som held seg til skjøkja, er EIN lekam med henne? For det er sagt: Dei tvo skal vera eitt kjøt.
17  Men den som held seg til Herren er ei ånd med han.
18  Fly hor! All synd som eit menneske kann gjera, er utanfor lekamen, men den som gjer hor, syndar imot sin eigen lekam.
19  Eller veit de ikkje at lekamen dykkar er eit tempel for den Heilage Ande, som bur i dykk, han som de hev frå Gud, og at de ikkje er dykkar eigne?
20  For de er dyrt kjøpte. Æra då Gud i dykkar lekam!
 
 
# Paulus' første brev til Korinterne 7
1  Men vedkomande det som de skreiv um, so er det godt for ein mann at han ikkje rører ei kvinna;
2  men for hor skuld skal kvar mann hava si eigi kona, og kvar kvinna sin eigen mann.
3  Mannen skal gjera sin skyldnad mot kona, og like eins kona mot mannen.
4  Kona råder ikkje yver sin eigen lekam, men mannen; like eins råder ikkje heller mannen yver sin eigen lekam, men kona.
5  Haldt dykk ikkje frå einannan utan etter samråd, til ei tid, so de kann leva berre for bøn, og kom so saman att, so Satan ikkje skal freista dykk, av di de ikkje kann vera fråhaldande.
6  Men dette segjer eg som eit løyve, ikkje til påbod.
7  Eg vilde at alle menneske var liksom eg; men kvar hev si eigi nådegåva av Gud, den eine so, den andre so.
8  Til dei ugifte og til enkjone segjer eg: Det er godt for dei um dei vert verande som eg;
9  men kann dei ikkje halda seg frå, so fær dei gifta seg; for det er betre å gifta seg enn å lida brune.
10  Men dei som er gifte, byd ikkje eg, men Herren, at kona ikkje må skiljast frå mannen -
11  men er ho skild frå han, skal ho verta verande ugift eller semjast med mannen - og at ein mann ikkje må skilja seg frå kona si.
12  Til dei andre segjer eg, ikkje Herren: Um ein bror hev ei vantruande kona, og ho samtykkjer i å bu hjå han, so skal han ikkje skilja seg frå henne;
13  og um ei kona hev ein vantruande mann, og han samtykkjer å bu hjå henne, so skal ho ikkje skilja seg frå mannen.
14  For den vantruande mannen er helga ved kona, og den vantruande kona er helga ved mannen, sidan han er ein bror; for elles var borni dykkar ureine, men no er dei heilage.
15  Men skil den vantruande seg ifrå, so lat han skilja seg; broren eller systeri er ikkje trælbundne i slike ting, men Gud hev kalla oss til fred.
16  For kva veit du, kona, um du kann frelsa mannen din? Eller kava veit du, mann, um du kann frelsa kona di?
17  Berre at kvar må ferdast so som Herren hev gjeva han, som Gud hev kalla han. Og soleis segjer eg fyre i alle kyrkjelydane.
18  Var nokon umskoren då han vart kalla, so skal han ikkje draga fyrehud yver; var nokon u-umskoren då han vart kalla, so skal han ikkje lata seg umskjera!
19  Det spørst ikkje um umskjering eller fyrehud, men um det å halda Guds bod.
20  Kvar og ein verte verande i det kall som han var i då han vart kalla!
21  Vart du kalla som træl, so syt ikkje for det! Men kann du og verta fri, so gjer heller bruk av det!
22  For den træl som er kalla i Herren, han er Herrens frigjevne; sameleis er og den fri som er kalla, Kristi træl.
23  De er dyrt kjøpte; vert ikkje trælar for menneske!
24  Ja, brør, kvar og ein verte verande hjå Gud i det stand han var i då han vart kalla!
25  Um møyane hev eg ikkje noko bod frå Herren, men eg segjer mi meining, sidan eg av Herren hev fenge miskunn til å vera truverdig.
26  Eg meiner då det at det for den noverande naud skuld er godt for eit menneske å leva soleis.
27  Er du bunden til ei kona, so søk ikkje skilsmål! Er du ikkje bunden til ei kona, so søk ikkje ei kona!
28  Men um du og gifter deg, syndar du ikkje, og um ei møy gifter seg, syndar ho ikkje; men dei som det gjer, kjem til å få trengsla for kjøtet og eg vilde gjerne spara dykk.
29  Men det segjer eg, brør: Tidi er stutt, so at dei som hev konor, skal heretter vera som dei som ikkje hev,
30  og dei som græt, som dei som ikkje græt, og dei som gleder seg, som dei som ikkje gleder seg, og dei som kjøper, som dei som ikkje eig noko,
31  og dei som brukar denne verdi, som dei som ikkje brukar henne; for skapnaden åt denne verdi forgjengst.
32  Eg vil gjerne at de skal vera utan umsut. Den ugifte hev umsut for det som høyrer Herren til, korleis han kann vera Herren til hugnad;
33  men den gifte hev umsut for det som høyrer verdi til, korleis han skal vera kona til hugnad.
34  Det er skilnad på kona og møy. Den ugifte kvinna hev umsut for det som høyrer Herren til, at ho kann vera heilag både på lekam og ånd; men den gifte hev umsut for det som høyrer verdi til, korleis ho kann vera mannen til hugnad.
35  Dette segjer eg til dykkar eige gagn, ikkje til å setja ei snara for dykk, men til å fremja det som sømer seg: å halda urikkeleg fast ved Herren.
36  Men um nokon trur at han gjer urett mot den ugifte dotter si når ho er yver ungdomsalderen, og det lyt so vera, han gjere då som han vill; han syndar ikkje; lat dei gifta seg!
37  Men den som stend fast i hjarta og ikkje er nøydd, men kann fylgja sin eigen vilja og hev sett seg det fyre i sitt hjarta at han vil halda dotter si ugift, han gjer vel.
38  So gjer då den vel som gifter burt, og den som ikkje gifter burt, gjer betre.
39  Ei kona er bundi so lenge mannen hennar lever; men når mannen hennar er avliden, er ho fri, so ho kann gifta seg med kven ho vil, berre det vert gjort i Herren.
40  Men sælare er ho um ho vert verande som ho er, etter mi meining. Men eg trur og at eg hev Guds Ande.
 
 
# Paulus' første brev til Korinterne 8
1  Men vedkomande avgudsoffer, so veit me at me alle hev kunnskap. - Kunnskapen blæs upp, men kjærleiken byggjer upp.
2  Um nokon tykkjest kjenna noko, han hev aldri kjent noko soleis som ein skal kjenna det.
3  Men um nokon elska Gud, so er han kjend av han. -
4  Når det no gjeld det å eta kjøt av avgudsoffer, so veit me at ingen avgud i verdi er til, og at det finst ingen annan Gud enn ein.
5  For um det og er dei som vert kalla gudar, anten i himmelen eller på jordi - som det er mange gudar og mange herrar -
6  so finst det då for oss berre ein Gud, Faderen, som alle ting er av, og me til han, og ein Herre, Jesus Kristus, som alle ting er til ved, og me ved han.
7  Men den kunnskapen hev ikkje alle; sume gjer seg endå samvit for avguden skuld og et det som avgudsoffer, og etter di samvitet deira er veikt, vert det ureint.
8  Men mat gjev oss ikkje verd for Gud; korkje vinn me noko um me et, eller taper noko um me ikkje et.
9  Men sjå til at ikkje denne fridomen dykkar vert til støyt for dei veike!
10  For um nokon ser deg som hev kunnskap, sitja til bords i avgudshuset, vert då ikkje samvitet hjå han som er veik, tilstyrkt til å eta avgudsoffer?
11  Den veike vert då fortapt for din kunnskap skuld, den bror som Kristus døydde for!
12  Men når de soleis syndar mot brørne og sårar deira veike samvit, so syndar de mot Kristus
13  Difor dersom mat valdar at bror min fell, so vil eg i all æva ikkje eta kjøt, so eg ikkje skal valda at bror min fell.
 
 
# Paulus' første brev til Korinterne 9
1  Er eg ikkje fri? Er eg ikkje apostel? Hev eg ikkje set Jesus, vår Herre? Er ikkje de mitt verk i Herren?
2  Er eg ikkje apostel for andre, so er eg det i vissa for dykk; for de er innsiglet på mitt apostel-embete i Herren.
3  Dette er mitt forsvar mot dei som dømer meg.
4  Hev me ikkje rett til å eta og drikka?
5  Hev me ikkje rett til å føra med oss ei syster som kona, men likso vel som dei andre apostlane og Herrens brør og Kefas?
6  Eller er det berre eg og Barnabas som ikkje hev rett til å sleppa å arbeida?
7  Kven gjer vel nokon gong hertenesta på eigen kostnad? Kven plantar ein vinhage og et ikkje av frukti han ber? Eller kven føder ei hjord og nøyter ikkje av mjølki frå hjordi?
8  Tålar eg dette berre etter menneske-vis, eller segjer ikkje lovi og dette?
9  For i Mose-lovi stend det skrive: Du skal ikkje setja muleband på ein ukse som du treskjer med. Er det uksane Gud hev umsut for,
10  eller segjer han det ikkje berre for vår skuld? Jau, det er for vår skuld det er skrive at den som pløgjer, skal pløgja med von, og den som treskjer, skal gjera det med von um å få sin lut.
11  Hev me sått for dykk dei åndeleg ting, er det då for mykje um me haustar dykkar timelege ting?
12  Hev andre rett yver dykk, skulde då ikkje me mykje meir hava det? Men me hev ikkje bruka denne retten; me toler alt, so me ikkje skal leggja noko hinder for Kristi evangelium.
13  Veit de ikkje at dei som gjer tenesta i templet, fær si føda av templet, og dei som gjer tenesta ved altaret, fær lut med altaret?
14  Sameleis hev og Herren skipa det so for dei som forkynner evangeliet, at dei skal leva av evangeliet.
15  Men eg hev ikkje gjort bruk av noko av dette. Eg skriv ikkje dette difor at det skal verta so med meg; for eg vil heller døy enn at nokon skulde gjera til inkjes det som eg rosar meg av.
16  For um eg forkynner evangeliet, so er det ikkje noko å rosa meg av, for det ligg naudsynt på meg, ja, usæl eg um eg ikkje forkynner evangeliet!
17  For gjer eg det godviljugt, hev eg løn; men gjer eg det av di eg er nøydd, so er det då eit hushald som er meg yverlate.
18  Kva er då mi løn? At eg, når eg forkynner evangeliet, gjer det for inkje, so eg ikkje brukar min rett i evangeliet.
19  For endå eg er fri for alle, hev eg då gjort meg sjølv til tenar for alle, so eg kann vinna dei fleste,
20  og eg hev vorte som ein jøde for jødane, so eg kann vinna jødar, for dei som er under lovi, som ein som er under lovi - endå eg ikkje sjølv er under lovi - so eg kann vinna dei som er under lovi;
21  for dei som er utan lov, hev eg vorte som ein som er utan lov - endå eg ikkje er lovlaus for Gud, men lovbunden for Kristus - so eg kann vinna dei som er utan lov;
22  for dei veike hev eg vorte veik, so eg kann vinna dei veike; for dei alle hev eg vorte alt, for at eg i alle høve skal kunna frelsa nokre.
23  Men alt gjer eg for evangeliet skuld, so eg og kann få lut i det.
24  Veit de ikkje at dei som kapprenner på skeidvollen, dei renner vel alle, men berre ein tek sigersprisen? Renn då såleis, so de kann få han!
25  Kvar den som er med i tevling, er fråhaldande i alt, hine so dei kann få ein forgjengeleg krans, men me ein uforgjengeleg.
26  So renner eg då ikkje som på det uvisse; eg fiktar ikkje som den som slær ut i veret;
27  men eg tvingar min lekam og trælkar han, so ikkje eg som preikar for andre, skal sjølv verta funnen uverdig.
 
 
# Paulus' første brev til Korinterne 10
1  For eg vil ikkje, brør, at de skal vera uvitande um at federne våre var alle under skyi og gjekk alle gjenom havet
2  og vart alle døypte til Moses i skyi og havet,
3  og dei åt alle den same åndelege maten
4  og drakk alle den same åndelege drykken; for dei drakk av det åndelege berget som fylgde dei, og berget var Kristus.
5  Men like vel hadde Gud ikkje hugnad i dei fleste av dei; for dei vart nedslegne i øydemarki.
6  Men alt dette hende til fyredøme for oss, so ikkje me skal trå etter det vonde, liksom dei trådde etter det.
7  Vert ikkje heller avgudsdyrkarar, liksom nokre av dei, som skrive stend: Folket sette seg ned til å eta og drikka og stod upp å leika.
8  Lat oss ikkje heller gjera hor, liksom nokre av dei dreiv hor og fall på ein dag tri og tjuge tusund!
9  Lat oss ikkje heller freista Kristus, liksom nokre av dei freista han og vart tynte av hoggormar!
10  Murra ikkje heller, liksom nokre av dei murra og vart tynte av tynaren!
11  Men dette hende dei so det skulde vera til fyredøme, og det er skrive til påminning for oss, som dei siste tider er komne til.
12  Difor, den som tykkjer han stend, han sjå til at han ikkje fell!
13  Dykk hev ingi freisting råka som menneske ikkje kann bera; og Gud er trufast, som ikkje skal lata dykk verta freista utyver det de toler, men skal laga både freistingi og utgangen på henne, so de kann halda det ut.
14  Difor, mine kjære, fly frå avgudsdyrkingi!
15  Eg talar til dykk som til skynsame folk. Døm sjølve um det eg segjer!
16  Velsigningskalken som me velsignar, er han ikkje samfund med Kristi blod? Brødet som me bryt, er det ikkje samfund med Kristi lekam?
17  Av di der er eitt brød, er me EIN lekam, endå me er mange; for me fær alle vår lut av det eine brødet.
18  Sjå på Israel etter kjøtet! Hev ikkje dei som et offeri, samfund med altaret?
19  Kva meiner eg so? At det er noko avgudsoffer til? eller at det er nokon avgud til?
20  Nei, men at det dei ofrar, det ofrar dei til vonde ånder og ikkje til Gud; men eg vil ikkje at de skal koma i samfund med dei vonde åndene.
21  De kann ikkje drikka kalken åt Herren og kalken åt vonde ånder; de kann ikkje hava bordsamlag med Herren og bordsamlag med vonde ånder.
22  Eller torer me eggja Herren til harm? Me er då vil ikkje sterkare enn han?
23  Alt hev eg lov til, men ikkje alt gagnar. Alt hev eg lov til, men ikkje alt uppbyggjer.
24  Ingen søkje bate for seg sjølv, men kvar og ein det som batar den andre!
25  Et alt som vert selt i slaktarbui, og spør ikkje meir um det for samvitet skuld!
26  for jordi og alt det som fyller henne, høyrer Herren til.
27  Og um nokon av dei vantruande bed dykk til gjest, og de vil ganga dit, so et alt som vert framsett for dykk, og spør ikkje meir um det for samvitet skuld!
28  Men segjer nokon til dykk: Dette er avgudsoffer, so et ikkje, for hans skuld som fortalde det, og for samvitet skuld!
29  Samvitet, segjer et, ikkje eins eige, men samvitet hjå den andre. For kvi skal min fridom dømast av annan manns samvit?
30  Um eg et med takk, kvi skal eg då verta spotta for det som eg takkar for?
31  Anten de so et eller drikk, eller kva de gjer, so gjer alt til Guds æra!
32  Ver ikkje til meinstøyt korkje for jødar eller grekarar eller for Guds kyrkja;
33  ver liksom eg, som i alt strevar å tekkjast alle og ikkje tenkjer på det som er gagnleg for meg sjølv, men for dei mange, at dei må verta frelste.
 
 
# Paulus' første brev til Korinterne 11
1  Vert mine etterfylgjarar, liksom eg fylgjer etter Kristus!
2  Eg rosar dykk at de minnest meg i alle ting og held fast på mine fyreskrifter, so som eg gav dykk dei.
3  Men eg vil de skal vita at hovudet for kvar mann er Kristus, og hovudet for kvinna er mannen, og hovudet for Kristus er Gud.
4  Kvar mann som hev noko på hovudet når han bed eller talar profetord, han vanærar hovudet sitt;
5  men kvar kvinna som bed eller talar profetord utan hovudbunad, ho vanærar hovudet sitt; for det er eitt og det same som ho var raka.
6  For dersom ei kvinna ikkje brukar hovudbunad, so lat henne og klyppa av seg håret; men er det usømeleg for ei kvinna å klyppa eller raka av seg håret, so lat henne bruka hovudbunad!
7  For ein mann skal ikkje hava noko på hovudet, etter di han er Guds bilete og æra; men kvinna er mannsens æra.
8  For mannen er ikkje av kvinna, men kvinna av mannen;
9  mannen vart då ikkje heller skapt for kvinna skuld, men kvinna for mannen skuld.
10  Difor skal kvinna hava lydskyldnads-merke på hovudet for englane skuld.
11  Men Herren er korkje kvinna noko framfor mannen eller mannen noko framfor kvinna;
12  for liksom kvinna er av mannen, og so er og mannen ved kvinna; og alt er av Gud.
13  Døm hjå dykk sjølve: er det sømeleg at ei kvinna bed til Gud utan hovudbunad?
14  Lærer ikkje sjølve naturi dykk at um ein mann let håret veksa langt, er det han til vanæra,
15  men um ei kvinna let håret veksa langt, er det henne til æra? for det lange håret er gjeve henne til slør.
16  Men dersom nokon vil vera trettekjær, so hev ikkje me den sedvanen, og ikkje Guds kyrkjelydar heller.
17  Dette segjer eg dykk no fyre. Men det eg ikkje kann rosa, er at de kjem saman ikkje til det betre, men til det verre.
18  For fyrst so høyrer eg at når de kjem saman i kyrkjelyden, er det usamnad hjå dykk, for ein deil trur eg at so er;
19  for det lyt vera serflokkar hjå dykk, so dei velrøynde kann verta openberre millom dykk.
20  Når de då kjem saman, vert det ikkje Herrens nattverd det et;
21  for når de et, so tek kvar fyrst sin eigen mat, og den eine hungrar, men den andre fyller seg.
22  Hev de då ikkje hus til å eta og drikka i? Eller vanvyrder de Guds kyrkja og vanærar dei som ingen ting hev? Kva skal eg segja til dykk? skal eg rosa dykk? I dette rosar eg dykk ikkje.
23  For eg hev fenge frå Herren det som eg og hev yvergjeve dykk, at Herren Jesus den natti han vart sviken, tok han eit brød,
24  takka og braut det og sa: Dette er min lekam som er for dykk. Gjer dette til minne um meg!
25  Like eins tok han og kalken etter kveldverden og sa: Denne kalken er den nye pakt i mitt blod. So ofte som de drikk av han, so gjer dette til minna um meg!
26  For so ofte som de et dette brødet og drikk denne kalken, so forkynner de Herrens daude, til dess han kjem.
27  Difor, den som et brødet og drikk Herrens kalk uverdigt, han vert skuldig i Herrens lekam og blod.
28  Men kvart menneske prøve seg sjølv, og so ete han av brødet og drikke av kalken!
29  For den som et og drikk, han et og drikk seg sjølv til dom når han ikkje gjer skil på Herrens lekam.
30  Difor er det mange veike og sjuke hjå dykk, og mange sovnar av.
31  Men dersom me dømde oss sjølve, vart me ikkje dømde;
32  men når me vert dømde, vert me refste av Herren, so me ikkje skal verta fordømde saman med verdi.
33  Difor, mine brør, når de kjem saman til å eta, so skift med kvarandre;
34  og um nokon hungrar, so ete han heime, so dei ikkje skal koma saman til dom! Det andre skal eg gjeva fyresegner um når eg kjem.
 
 
# Paulus' første brev til Korinterne 12
1  Men um dei åndelege gåvone vil eg ikkje at de skal vera uvitande, brør!
2  De veit at då de var heidningar, let de dykk draga til dei mållause avgudane, etter som de vart dregne.
3  Difor kunngjer eg dykk at ingen som talar i Guds Ande, segjer: Forbanna er Jesus! og ingen kann segja: Jesus er Herre! utan i den Heilage Ande.
4  Det er skil på nådegåvor, men Anden er den same;
5  og det er skil på tenestor, men Herren er den same;
6  og det er skil på kraftige verknader, men Gud er den same, som verkar alt i alle.
7  Men openberringi av Anden fær kvar og ein til det som er gagnleg.
8  For ein fær visdoms tale ved Anden, ein annan kunnskaps tale ved den same Ande;
9  ein annan tru ved den same Ande, ein annan nådegåvor til å lækja ved den same Ande,
10  ein annan kraft til å gjera under, ein annan profetgåva, ein annan gåva til å prøva ånder, ein annan ymse tungor, ein annan tyding av tungor.
11  Alt dette verkar ein og den same Ande, som skifter ut til kvar for seg etter som han vil.
12  For liksom lekamen er ein og hev mange lemer, men alle lemene på lekamen er ein lekam, endå dei er mange, soleis er det og med Kristus;
13  for med EIN Ande er me alle døypte til å vera EIN lekam - anten me er jødar eller grekarar, trælar eller frie - og alle hev me fenge drikka ein og den same Ande.
14  For lekamen er ikkje heller ein lem, men mange.
15  Um foten vilde segja: For di eg ikkje er hand, høyrer eg ikkje med til lekamen, so høyrer han då like fullt med til lekamen.
16  Og um øyra vilde segja: For di eg ikkje er auga, høyrer eg ikkje med til lekamen, so høyrer det då like fullt med til lekamen.
17  Dersom heile lekamen var auga, kvar vart det då av høyrsla? Dersom det heile var høyrsla, kvar vart det då av lukti?
18  Men no hev Gud sett lemene, kvar ein av dei, på lekamen, so som han vilde.
19  Men dersom dei alle var EIN lem, kvar vart det då av lekamen?
20  Men no er det mange lemer, men ein lekam.
21  Auga kann ikkje segja til handi: Eg treng ikkje til deg, eller hovudet til føtene: Eg treng ikkje til dykk.
22  Tvert imot: dei lemene på lekamen som synest vera veikast, dei er naudsynlege.
23  Og dei lemene på lekamen som me tykkjer er mindre æra verde, dei klæder me med større æra, og dei lemene våre som me blygjest ved, dei klæder me med større blygd,
24  men dei lemene våre som er oss til sømd, dei treng ikkje til det. Men Gud hev sett lekamen soleis saman at han gav det ringaste størst æra,
25  so det ikkje skal vera tvidrag i lekamen, men at lemene skal hava same umsut for kvarandre.
26  Og um ein lem lid, so lid alle lemene med, eller um ein lem vert heidra, so gleder alle lemene seg med.
27  Men no er de Kristi lekam og hans lemer, kvar etter sin lut.
28  Og Gud sette i kyrkja fyrst nokre til apostlar, for det andre profetar, for det tridje lærarar, so kraftige verk, so nådegåvor til å lækja, til å hjelpa, til å styra, so ymse tungor.
29  Er vel alle apostlar? Er alle profetar? Er alle lærarar? Gjer alle kraftige verk?
30  Hev alle nådegåvor til lækja? Kann alle tala med tungor? Kann alle tyda dei?
31  Men streva etter dei største nådegåvone! Og eg skal visa dykk ein endå betre veg.
 
 
# Paulus' første brev til Korinterne 13
1  Um eg talar med mennesketungor og engletungor, men hev ikkje kjærleik, då er eg ein ljomande malm eller ei klingande bjølla.
2  Og um eg hev profetgåva og kjenner alle løyndomar og all kunnskap, og um eg hev all tru, so eg kann flytja fjell, men hev ikkje kjærleik, då er eg ingen ting.
3  Og um eg gjev til føda for fatige alt det eg eig, og um eg gjev min lekam til å verta brend, men hev ikkje kjærleik, då gagnar det meg ingen ting.
4  Kjærleiken er langmodig, er velviljug; kjærleiken ovundast ikkje; kjærleiken briskar seg ikkje, blæs seg ikkje upp;
5  han gjer inkje usømeleg, søkjer ikkje sitt eige, illskast ikkje, gøymer ikkje på det vonde;
6  han gleder seg ikkje ved urettferd, men gleder seg ved sanning.
7  Alt lid han, alt trur han, alt vonar han, alt toler han.
8  Kjærleiken fell aldri burt; men anten det er profetgåvor, so skal dei få ende, eller tungor, so skal dei tagna, eller kunnskap, so skal han få ende.
9  For me skynar i stykkjevis og talar profetisk i stykkjevis;
10  men når det fullkomne kjem, då skal det som er i stykkjevis, få ende.
11  Då eg var barn, tala eg som eit barn, tenkte eg som eit barn, dømde eg som eit barn; men då eg vart mann, la eg av det barnslege.
12  For no ser me i ein spegel, i ei gåta, men då skal me sjå åsyn til åsyn; no kjenner eg i stykkjevis, men då skal eg kjenna fullt ut, liksom eg og fullt ut er kjend.
13  Men no vert dei verande desse tri: tru, von, kjærleik, og størst av dei er kjærleiken.
 
 
# Paulus' første brev til Korinterne 14
1  Trå etter kjærleiken! Streva etter dei åndelege gåvone, men mest etter å tala profetisk!
2  For den som talar med tunga, talar ikkje for menneske, men for Gud; for ingen skynar det, men han talar løyndomar i Anden;
3  men den som talar profetisk, han talar for menneske til uppbyggjing og påminning og trøyst.
4  Den som talar med tunga, uppbyggjer seg sjølv; men den som talar profetisk, uppbyggjer kyrkjelyden.
5  Endå vilde eg at de alle kunde tala med tungor, men heller at de kunde tala profetisk; den som talar profetisk, er større enn den som talar med tungor, utan so er at han tyder det, so kyrkjelyden kann få uppbyggjing av det.
6  Og no, brør, um eg kjem til dykk og talar med tungor, kva kann det då gagna dykk, um eg ikkje talar til dykk anten med openberring eller med kunnskap, anten med profetord eller med læra?
7  Dersom dei livlause ting som gjev ljod, anten det er ei fløyta eller ei harpa, ikkje gjer skilnad på tonar, korleis kann ein då skyna det som vert spela på fløyta eller på harpa?
8  Og um ein stridslur gjev uklår ljod, kven lagar seg då til strid?
9  Soleis og med dykk: Um de med tunga ikkje talar tydelege ord, korleis kann ein då skyna det som vert sagt? De talar då burt i veret.
10  So mange slag mål er der no visst i verdi, og ikkje noko av dei er utan meining.
11  Um eg då ikkje kjenner meiningi i målet, vert eg ein framand for den som talar, og den som talar, vert ein framand for meg.
12  Soleis og med dykk: Når de strevar etter dei åndelege gåvone, so søk å få dei i rikt mål til uppbyggjing for kyrkjelyden.
13  Difor skal den som talar med tunga, beda um at han må kunna tyda det!
14  For um eg bed med tunga, so bed mi ånd, men vitet mitt er utan frukt.
15  Korleis er det då? Eg vil beda med åndi, men eg vil og beda med vitet; eg vil lovsyngja med åndi, men eg vil og lovsyngja med vitet.
16  For dersom du lovar Gud med åndi, kor kann då nokon millom dei ukunnige segja amen til di takkebøn? Han veit ikkje kva du segjer;
17  for du held vel ei fager takkebøn, men den andre vert ikkje uppbygd.
18  Eg takkar Gud: eg talar meir med tunga enn de alle;
19  men i ein kyrkjelyd vil eg heller tala fem ord med vitet mitt, so eg kann læra andre, enn ti tusund ord med tunga.
20  Brør, ver ikkje born i vit! Ver born i vondskap, men i vit skal de vera fullvaksne!
21  Det stend skrive i lovi: Ved folk som hev framand tunga, og ved framande lippor vil eg tala til dette folket, og endå skal dei ikkje høyra på meg, segjer Herren.
22  So er då tungone til eit teikn, ikkje for dei som trur, men for dei vantruande; men profettalen er ikkje for dei vantruande, men for dei som trur.
23  Um då heile kyrkjelyden kjem saman, og alle talar med tungor, og det so kjem inn ukunnige eller vantruande, vil dei ikkje då segja at de er frå vitet?
24  Men um alle talar profetisk, og det so kjem inn ein vantruande eller ukunnig, so vert han refst av alle, dømd av alle,
25  dei løynde tankane i hjarta hans vert openberra, og so vil han kasta seg å gruve og tilbeda Gud, og vitna at Gud er sanneleg millom dykk.
26  Korleis er det då, brør? Når de kjem saman, hev kvar av dykk ein salme eller ein lærdom eller ei openberring eller ei tunga eller ei tyding: lat alt vera til uppbyggjing!
27  Talar nokon med tunga, so lat det vera tvo eller i det høgste tri kvar gong, og ein i senn, og EIN må tyda det!
28  Men er det ingen som kann tyda, so skal han tegja i kyrkjelyden, men tala for seg sjølv og for Gud.
29  Men av profetar tale tvo eller tri, og dei andre må døma um det!
30  og fær ein annan ei openberring medan han sit der, so skal den fyrste tegja.
31  For de kann alle tala profetisk, ein i senn, so alle kann få lærdom og alle få påminning;
32  og profetånder er profetar lydige;
33  for Gud er ikkje ustyrs Gud, men freds Gud.
34  Liksom i alle kyrkjelydane åt dei heilage, so skal kvinnone dykkar tegja i kyrkjelyd-samlingane; for dei hev ikkje lov til å tala, men må vera undergjevne, so som lovi segjer.
35  Men vil dei hava greida på noko, so lyt dei spyrja sine eigne menn heime; for det er usømeleg for ei kvinna å tala i kyrkjelyd-samling.
36  Eller var det frå dykk Guds ord gjekk ut? Eller er det kome berre til dykk?
37  Trur nokon at han er profet eller åndeleg, so må han skyna at det eg skriv til dykk, er Herrens bod.
38  Men um nokon ikkje skynar det, so fær han lata det uskyna.
39  Difor, brør, streva etter å kunna tala profetisk, og hindra ingen i å tala i tungor;
40  men lat alt ganga sømeleg og skipeleg til!
 
 
# Paulus' første brev til Korinterne 15
1  Eg kunngjer dykk, brør, det evangelium som eg forkynte dykk, som de og tok imot, som de og stend støde i,
2  som de og vert frelste ved dersom de held fast ved det ordet som eg forkynte dykk det med, so framt de ikkje til unyttes hev kome til trui.
3  For eg yvergav dykk millom dei fyrste ting det som eg sjølv tok imot, at Kristus døydde for syndene våre etter skriftene,
4  og at han vart gravlagd,
5  og at han stod upp att tridje dagen etter skriftene,
6  og at han synte seg for Kefas, og so for dei tolv.
7  So synte han seg for meir enn fem hundrad brør på ein gong - av dei er dei fleste endå i live, men nokre er avsovna.
8  Sidan synte han seg for Jakob, so for alle apostlane.
9  Men aller sist synte han seg og for meg, som kann liknast med eit ufullbore foster; for eg er den ringaste av apostlane og er ikkje verdig til å heita apostel, av di eg forfylgde Guds kyrkja;
10  men av Guds nåde er eg det som eg er, og hans nåde mot meg hev ikkje vore til fåfengs; men meir enn dei alle hev eg verka, då ikkje eg, men Guds nåde som er med meg.
11  Anten det då er eg eller dei andre, soleis forkynner me, og soleis kom de til trui.
12  Men når det vert forkynt um Kristus at han er uppstaden frå dei daude, kor kann då sume millom dykk segja at dei daude ikkje kann standa upp att?
13  Men kann ikkje dei daude standa upp att, so er ikkje Kristus heller uppstaden.
14  Men er ikkje Kristus uppstaden, so er vår forkynning fåfengd, so er og trui dykkar fåfengd;
15  då stend me og som falske vitne um Gud, for di me hev vitna imot Gud at han hev vekt upp Kristus, som han då ikkje hev vekt upp, det vil segja so framt dei daude ikkje stend upp.
16  For stend ikkje dei daude upp, so er ikkje Kristus heller uppstaden.
17  Men er ikkje Kristus uppstaden, so er trui dykkar gagnlaus, so er de endå i syndene dykkar;
18  so er og dei fortapte som er avsovna i Kristus.
19  Hev me berre i dette liv sett von til Kristus, so er me ynkelegare enn alle menneske.
20  Men no er Kristus uppstaden frå dei daude og hev vorte fyrstegrøda av dei som er avsovna.
21  For etter di dauden kom ved eit menneske, so er og uppstoda av daude komi ved eit menneske;
22  for liksom alle døyr i Adam, so skal og alle verta levandegjorde i Kristus.
23  Men kvar i sin stad: Kristus er fyrstegrøda; so skal dei som høyrer Kristus til, verta levandegjorde når han kjem att;
24  so kjem enden, når han yvergjev riket til Gud og Faderen, etter han hev gjort all makt og all yverråd og alt velde til inkjes.
25  For han skal vera konge til dess han fær lagt alle sine fiendar under sine føter.
26  Den siste fienden som vert tynt, er dauden;
27  for han hev lagt alle ting under hans føter. Men når han segjer at alt er han underlagt, so er det klårt at han som hev lagt alt under han, er undanteken;
28  men når alt er han underlagt, so skal og Sonen sjølv gjeva seg under han som hev lagt alt under han, so Gud skal vera alt i alle.
29  Kva gjer då dei som let seg døypa for dei daude? Dersom dei daude i det heile ikkje stend upp att, kvi let dei seg då døypa for dei?
30  Kvi set og me oss i fåre kvar time?
31  Eg døyr kvar dag, so visst som eg kann rosa meg av dykk, brør, i Kristus Jesus, vår Herre.
32  Var det på menneskjeleg vis eg stridde med villdyr i Efesus, kva gagna det meg då? Dersom dei daude ikkje stend upp att, so lat oss eta og drikka, for i morgon døyr me!
33  Far ikkje vilt! Låkt lag spiller gode seder.
34  Vakna retteleg upp og synda ikkje! for sume kjenner ikkje Gud; til dykkar skam segjer eg det.
35  Men ein kunde segja: Korleis stend dei daude upp? og kva slag lekam kjem dei fram med?
36  Du uvituge! det som du sår, vert ikkje levandegjort utan det døyr.
37  Og når du sår, sår du ikkje den lekamen som skal koma, men eit nake korn, anten det er av kveite eller av anna såkorn;
38  men Gud gjev det ein lekam so som han hev vilja, og kvart slag sæde sin eigen lekam.
39  Ikkje alt kjøt er det same kjøt, men eitt er kjøt i menneske, eit anna kjøt i fe, eit anna i fugl, eit anna i fisk.
40  Og det finst himmelske lekamar og jordiske lekamar; men EIN herlegdom hev dei himmelske, ein annan dei jordiske.
41  Ein glans hev soli, og ein annan månen, og ein annan stjernone; for den eine stjerna skil seg frå den andre i glans.
42  Soleis er det og med uppstoda av dei daude. Det vert sått i forgjengelegdom, det stend upp i uforgjengelegdom;
43  det vert sått i vanæra, det stend upp i herlegdom; det vert sått i vanmakt, det stend upp i kraft;
44  det vert sått ein naturleg lekam, det stend upp ein åndeleg lekam. So visst som det finst ein naturleg lekam, so finst det og ein åndeleg lekam.
45  Soleis stend det og skrive: Det fyrste mennesket, Adam, vart til ei levande sjel; den siste Adam hev vorte til ei livgjevande ånd.
46  Men det åndelege er ikkje det fyrste, men det naturlege, so det åndelege.
47  Det fyrste mennesket var frå jordi, jordisk; det andre mennesket er frå himmelen.
48  Slik som den jordiske var, so er og dei jordiske, og slik som den himmelske er, so skal og dei himmelske vera,
49  og liksom me hev bore biletet av den jordiske, so skal me og bera biletet av den himmelske.
50  Men det segjer eg, brør, at kjøt og blod kann ikkje erva Guds rike, ikkje heller erver forgjengelegdom uforgjengelegdom.
51  Sjå, eg segjer dykk ein løyndom: Me skal ikkje alle sovna av, men me skal alle verta umskapte,
52  i hast, i ein augneblink, når den siste luren ljomar. For luren skal ljoma, og dei daude skal standa upp uforgjengelege, og me skal verta umskapte.
53  For dette forgjengelege må verta iklædt uforgjengelegdom, og dette døyelege iklædt udøyelegdom.
54  Men når dette forgjengelege er iklædt uforgjengelegdom, og dette døyelege er iklædt udøyelegdom, då vert det ordet uppfyllt som stend skrive: Dauden er gløypt til siger.
55  Daude, kvar er din brodd? Daude, kvar er din siger?
56  Men brodden i dauden er syndi, og krafti i syndi er lovi;
57  men Gud vere takk, som gjev oss siger ved vår Herre Jesus Kristus!
58  Difor, mine kjære brør, ver støde og urikkelege, alltid rike i Herrens gjerning, etter di de veit at arbeidet dykkar ikkje er fåfengt i Herren!
 
 
# Paulus' første brev til Korinterne 16
1  Men vedkomande innsamlingi til dei heilage, so skal de fara åt soleis som eg hev skipa det for kyrkjelydane i Galatia!
2  På den fyrste dagen i vika leggje kvar av dykk til sida heime hjå seg sjølv det han fær lukka til, so innsamlingi ikkje skal verta gjord fyrst då når eg kjem.
3  Når eg so kjem, skal eg senda dei som de vil velja til det, med brev, so dei kann føra kjærleiksgåva dykkar til Jerusalem.
4  Men er det verdt at eg og reiser, so kann dei reisa saman med meg.
5  Eg kjem til dykk når eg hev fare gjenom Makedonia; for Makedonia fer eg igjenom;
6  men hjå dykk kann henda eg drygjer ei tid, eller jamvel vinteren yver, so de kann fylgja meg på vegen dit som eg sidan reiser.
7  Eg vil ikkje vitja dykk no på vegen; for eg hev ei von um å få drygja ei tid hjå dykk, um Herren gjev lov til det.
8  I Efesus drygjer eg til kvitsunnhelgi;
9  for ei stor og verksam dør er upplati for meg, og det er mange motstandarar.
10  Når Timoteus kjem, so sjå til at han kann vera hjå dykk utan otte! for han gjer Herrens gjerning, liksom eg;
11  difor må ingen vanvyrda han. Og fylg han på vegen i fred, so han kann koma til meg! for eg ventar på han med brørne.
12  Vedkomande broren Apollos, so bad eg han mykje at han måtte fara til dykk med brørne; han var slett ikkje viljug til å koma no, men han vil koma når han fær tid.
13  Vak, statt støde i trui, ver mannelege, ver sterke!
14  Lat alt hjå dykk ganga fyre seg i kjærleik!
15  Eg legg dykk på hjarta, brør: de kjenner huslyden åt Stefanas, at dei er fyrstegrøda av Akaia, og at dei hev rådt seg til å tena dei heilage -
16  so vis de og vyrdnad mot dei, og like eins mot alle som hjelper til og gjer seg umak!
17  Eg gleder meg yver at Stefanas og Fortunatus og Akaikus er her; for saknaden av dykk hev dei avhjelpt.
18  For dei hev kveikt mi og dykkar ånd. Skyna difor på slike!
19  Kyrkjelydane i Asia helsar dykk. Akvilas og Priska helsar dykk mykje i Herren saman med kyrkjelyden i huset deira.
20  Alle brørne helsar dykk. Helsa kvarandre med ein heilag kyss!
21  Helsing med mi, Paulus', hand:
22  Um nokon ikkje elskar Herren, han vere bannstøytt! Maran ata.
23  Herren Jesu nåde vere med dykk!
24  Min kjærleik er med dykk alle i Kristus Jesus.
 
 
# Paulus' andre brev til Korinterne 1
1  Paulus, Jesu Kristi apostel ved Guds vilje, og broderen Timoteus - til Guds kyrkjelyd som er i Korint, med alle dei heilage i heile Akaia:
2  Nåde vere med dykk og fred frå Gud vår Fader og Herren Jesus Kristus!
3  Lova vere Gud og vår Herre Jesu Kristi Fader, miskunns Fader og all trøystings Gud,
4  han som trøystar oss i all vår trengsla, so me kann trøysta dei som er i allslags trengsla, med den trøyst som me sjølve vert trøysta med av Gud!
5  For liksom Kristi lidingar kjem rikleg yver oss, so er og vår trøyst rikleg ved Kristus.
6  Men um me lid trengsla, so er det til trøyst og frelsa for dykk; vert me trøysta, so er det dykk til ei trøyst som syner seg verksam i tolmod i dei same lidingar som me lid;
7  og vår von um dykk er fast, av di me veit at liksom de hev lut i lidingane, so skal de og hava lut i trøysti.
8  For me vil ikkje, brør, at de skal vera uvitande um den trengsla som kom yver oss i Asia, at me vart ovleg hardt nedtyngde, meir enn me kunde bera, so at me jamvel mistvila um livet;
9  ja, me hadde gjort upp med oss sjølve at me laut døy, so me ikkje skulde lita på oss sjølve, men på Gud som vekkjer upp dei daude,
10  han som fria og friar oss frå slik daude, han som me vonar og vil fria oss heretter,
11  med di de og kjem oss til hjelp med bøn, so det frå mange munnar må koma rikleg takk for oss, for den nåden som er oss gjeven.
12  For vår ros er dette: vitnemålet i vårt samvit um at me hev ferdast i verdi, og serleg hjå dykk, i Guds heilagdom og reinleik, ikkje i kjøtleg visdom, men i Guds nåde.
13  For me skriv ikkje anna til dykk enn det som de les eller skynar, og eg vonar at de og skal skyna det til enden
14  - liksom de og til deils hev skyna oss - at me er dykkar ros, liksom de og er vår på Herren Jesu dag.
15  Og i tillit til dette vilde eg koma til dykk fyrst, so de kunde få endå ein nåde,
16  og fara frå dykk til Makedonia, og so koma frå Makedonia til dykk att og få fylgje av dykk til Judea.
17  Då eg no vilde dette, for eg då kann henda fram med lauslynde? eller er det på kjøtleg vis eg tek dei råder som eg tek, so det hjå meg skulde vera både ja, ja og nei, nei?
18  So visst som Gud er trufast, so er vårt ord til dykk ikkje ja og nei.
19  For Guds Son, Kristus Jesus, som vart forkynt hjå dykk ved oss, ved meg og Silvanus og Timoteus, han var ikkje ja og nei, men ja hev det vorte i han;
20  for so mange som Guds lovnader er, so hev dei i han sitt ja, difor fær dei og ved han sitt amen, Gud til æra ved oss.
21  Men den som bind oss, og dykk med, fast til Kristus, og som salva oss, det er Gud,
22  han som og sette sitt innsigle på oss og gav Anden til pant i hjarto våre.
23  Men eg kallar Gud til vitne for mi sjel, at det var for di eg vilde spara dykk at eg ikkje endå er komen til Korint;
24  ikkje at me er herrar yver trui dykkar, men me arbeider med på gleda dykkar; for de stend i trui.
 
 
# Paulus' andre brev til Korinterne 2
1  Men for mi eigi skuld og sette eg meg fyre at eg ikkje atter vilde koma til dykk med sorg.
2  For um eg gjer dykk sorg, kven er det då som gjer meg glad, utan den som eg gjer sorg?
3  Og just difor var det eg skreiv, so eg ikkje, når eg kom, skulde få sorg av dei som eg skulde hava gleda av; for eg hev den tiltru til dykk alle at mi gleda er gleda for dykk alle.
4  For i myki trengsla og hjartans tyngsla skreiv eg dykk til med mange tåror ikkje for di at de skulde få sorg, men at de skulde kjenna den kjærleiken som eg serleg hev til dykk.
5  Men um nokon hev gjort sorg, so er det ikkje meg han hev gjort sorg, men til deils - at eg ikkje skal vera for hard - dykk alle.
6  Det er nok for han med den refsingi han hev fenge av dei fleste,
7  so at de heller må tilgjeva og trøysta han, so han ikkje skal ganga under i endå tyngre sorg.
8  Difor bed eg dykk at de må lata kjærleik råda mot han.
9  For difor var det og eg skreiv, at eg skulde få vita um de held prøva, um de er lydige i alt.
10  Men den som de tilgjev, han tilgjev eg og. For det eg hev tilgjeve - um eg hev havt noko å tilgjeva - det hev eg gjort for dykkar skuld, for Kristi åsyn, so me ikkje skal verta dåra av Satan;
11  for me er ikkje uvitande um hans råder.
12  Då eg kom til Troas for Kristi evangelium skuld, og ei dør var opna for meg i Herren, hadde eg ikkje ro i mi ånd, av di eg ikkje fann Titus, bror min,
13  men eg bad farvel med dei og for til Makedonia.
14  Men Gud vere takk, som alltid fører oss fram på sigerferd i Kristus og ved oss openberrar angen av kunnskapen um han på kvar stad!
15  For me er Kristi huglege ange for Gud, millom dei som vert frelste, og millom dei som vert fortapte,
16  for desse ein ange av daude til daude, for hine ein ange av liv til liv. Og kven er vel dugleg til dette?
17  For me er ikkje slike som dei mange, at me forfalskar Guds ord til eigi vinning; men som i reinleik, ja som av Gud, talar me for Guds åsyn i Kristus.
 
 
# Paulus' andre brev til Korinterne 3
1  Tek me til å gjeva oss sjølve lovord att? eller treng me då, liksom sume folk, til å hava lovords brev til dykk eller frå dykk?
2  De er vårt brev, innskrive i våre hjarto, kjent og lese av alle menneske,
3  med di det vert kunnigt at de er Kristi brev, tilkome ved vår tenesta, innskrive ikkje med blekk, men med den levande Guds Ande, ikkje på steintavlor, men på hjartans kjøttavlor.
4  Men ei slik tiltru hev me til Gud ved Kristus,
5  ikkje at me av oss sjølve duger til å tenkja ut noko som av oss sjølve, men dugleiken vår er av Gud,
6  han som og gjorde oss duglege til å vera tenarar for ei ny pakt, ikkje for bokstav, men for Ande; for bokstaven slær i hel, men Anden gjer levande.
7  Når då daudens tenesta, som var innhoggi med bokstavar på steinar, kom med herlegdom, so Israels-borni ikkje greidde å sjå på Mose åsyn på grunn av herlegdomen i hans åsyn, endå det var ein som kvarv burt,
8  kor skal ikkje då Andens tenesta endå meir vera i herlegdom!
9  For er fordømings-tenesta herlegdom, so er rettferds-tenesta endå mykje meir rik på herlegdom;
10  for endå det herlege er i dette stykke ikkje herleg mot den ovrike herlegdomen.
11  For når det burtkvervande var i herlegdom, so skal det vedvarande so mykje meir vera i herlegdom.
12  Sidan me då hev slik ei von, so gjeng me fram med stort frimod,
13  og gjer ikkje som Moses, som la eit sveip yver si åsyn, so Israels-borni ikkje skulde skoda enden av det som kvarv burt.
14  Men hugen deira vart forherda; for alt til denne dag ligg det same sveipet der når dei les den gamle pakti, og det vert ikkje openberra at ho vert avlyst i Kristus.
15  Ja, til denne dag ligg det eit sveip yver hjarta deira når Moses vert lesen;
16  men når det vender um til Herren, då vert sveipet burtteke.
17  Men Herren er Anden; og der Herrens Ande er, der er fridom.
18  Men me som med usveipt åsyn skodar Herrens herlegdom som i ein spegel, me vert alle umlaga til det same bilete frå herlegdom til herlegdom, liksom av Herrens Ande.
 
 
# Paulus' andre brev til Korinterne 4
1  Difor, då me hev denne tenesta, etter som me hev fenge miskunn, so misser me ikkje modet,
2  men me hev avsagt alle skamlege løynvegar og gjeng ikkje fram med svikråd eller forfalskar Guds ord, men ved å kunngjera sanningi steller me oss fram for alle manns samvit for Guds åsyn.
3  Er då enn vårt evangelium dult, so er det dult millom dei som vert fortapte;
4  for denne verdsens gud hev blinda hugen åt dei vantruande, so ljoset frå evangeliet um Kristi herlegdom, han som er Guds bilete, ikkje skal skina for dei.
5  For me forkynner ikkje oss sjølve, me forkynner Kristus Jesus som Herre, men oss som dykkar tenarar for Jesu skuld.
6  For Gud, som sa at ljos skulde skina fram or myrkret, han er den som og let det skina i våre hjarto, so kunnskapen um Guds herlegdom i Jesu Kristi åsyn skulde lysa fram frå oss.
7  Men me hev denne skatten i leirkjerald, so den rike krafti skal vera av Gud og ikkje av oss,
8  med di me stødt er i trengsla, men ikkje i stengsla, tvilande, men ikkje mistvilande,
9  forfylgde, men ikkje uppgjevne, nedslegne, men ikkje tynte -
10  alltid berande Jesu daude med oss i lekamen, so og Jesu liv må verta openberra i vår lekam.
11  For endå medan me lever, vert me allstødt yvergjevne til dauden for Jesu skuld, so og Jesu liv må verta openberra i vårt døyelege kjøt.
12  Soleis er då dauden verksam i oss, men livet i dykk.
13  Men etter di me hev den same Ande med trui - etter det som stend skrive: Eg trudde, difor tala eg - so trur me og, difor talar me og,
14  for me veit at han som vekte upp Herren Jesus, skal og vekkja oss upp med Jesus og stella oss fram saman med dykk.
15  For det hender alt for dykkar skuld, so nåden kann nå til so mange fleire og verka rikleg takk til Guds æra.
16  Difor misser me ikkje modet, men um og vårt ytre menneske gjeng til grunns, so vert då det indre uppnya dag etter dag.
17  For vår trengsla, som er kortvarande og lett, verkar for oss ei æveleg nøgd av herlegdom i yvermål på yvermål,
18  med di me ikkje fester oss ved det synlege, men ved det usynlege; for det synlege er timeleg, men det usynlege æveleg.
 
 
# Paulus' andre brev til Korinterne 5
1  For me veit at um vår lekams jordiske hus vert nedrive, so hev me ein bygnad av Gud, eit hus som ikkje er gjort med hender, æveleg i himmelen.
2  For ogso medan me er i dette huset, sukkar me, av di me stundar etter å verta yverklædde med vårt hus frå himmelen,
3  so sant me skal verta funne påklædde, ikkje nakne.
4  For me som er i denne hytta, sukkar under byrdi, av di me ikkje vil verta avklædde, men yverklædde, so det døyelege kann verta gløypt av livet.
5  Men den som laga oss just til dette, er Gud, som og gav oss Anden til pant.
6  Difor er me alltid frimodige og veit at so lenge me er heime i lekamen, er me burte frå Herren;
7  for me ferdast i tru, ikkje i syn.
8  Me er då frimodige og vil heller flytja burt frå lekamen og koma heim til Herren.
9  Difor, anten me er heime eller burte, set me vår æra i å vera han til hugnad.
10  For me skal alle verta openberra for Kristi domstol, so kvar kann få att det som er verka ved lekamen, etter det han hev gjort, anten godt eller vondt.
11  Etter di me soleis kjenner otten for Herren, prøver me å vinna menneske, men for Gud er me openberre; eg vonar og å vera openberr for dykkar samvit.
12  Ikkje gjev me oss sjølve atter lovord for dykk, men me gjev dykk høve til å rosa dykk av oss, so de kann hava noko å setja imot dei som rosar seg av det dei er i det ytre og ikkje i hjarta.
13  For um me er frå vitet, so er det for Gud, og um me er med sans og samling, so er det for dykk.
14  For Kristi kjærleik tvingar oss,
15  Med di me hev gjort upp med oss sjølve at ein døydde for alle, difor hev dei alle døytt; og han døydde for alle, so dei som lever, ikkje lenger skal leva for seg sjølve, men for han som døydde og stod upp att for dei.
16  Difor kjenner me heretter ikkje nokon etter kjøtet; um me og hev kjent Kristus etter kjøtet, so kjenner me han no ikkje lenger soleis.
17  Difor, um nokon er i Kristus, so er han ein ny skapning; det gamle hev forgjengest, sjå, alt hev vorte nytt!
18  Men alt dette er av Gud, som forlikte oss med seg sjølv ved Kristus og gav oss forliks-tenesta,
19  for di Gud i Kristus forlikte verdi med seg sjølv, so han ikkje tilreknar dei misgjerningane deira og hev lagt forliks-ordet ned i oss.
20  So er me då sendebod i staden for Kristus, liksom Gud sjølv gav fyreteljing gjenom oss; me bed i staden for Kristus: Lat dykk forlika med Gud!
21  Den som ikkje visste av synd, hev han gjort til synd for oss, so me skal verta rettferdige for Gud i han.
 
 
# Paulus' andre brev til Korinterne 6
1  Men som medarbeidarar legg me dykk og på hjarta at de ikkje til unyttes må taka imot Guds nåde.
2  For han segjer: I den tid som meg tektest, bønhøyrde eg deg, og på frelse-dagen hjelpte eg deg. Sjå, no er det tid som tekkjest vel, sjå, no er det frelse-dagen!
3  Og me gjev ikkje meinstøyt i nokon ting, so ikkje tenesta skal verta lasta,
4  men i alt viser me oss som Guds tenarar: ved stort tolmod i trengslor, i naud, i hugverk,
5  under slag, i fengsel, i upprør, i strengt arbeid, i vaking, i fasta;
6  ved reinleik, ved skynsemd, ved langmod, ved godleik, ved den Heilage Ande, ved uskrymta kjærleik,
7  med sannings ord, med Guds kraft, med rettferds våpen på høgre og vinstre sida;
8  i æra og vanæra, med lastord og lovord, som villførande og endå sannferdige,
9  som ukjende og endå velkjende, som døyande, og sjå, me lever! som dei som vert refste, men ikkje ihelslegne,
10  som syrgjande, men alltid glade, som fatige, som like vel gjer mange rike, som dei som inkje hev og endå eig alt.
11  Vår munn er upplaten mot dykk, korintarar, vårt hjarta hev vidka seg ut.
12  De hev ikkje trongt rom hjå oss, men det er trongt i dykkar hjarto.
13  Men til likt vederlag - eg talar som til born -: vidka de og ut dykkar hjarto!
14  Gakk ikkje i framandt åk med vantruande! For kva samlag hev rettferd med urett? eller kva samfund hev ljos med myrker?
15  Og kva samklang er det millom Kristus og Belial? eller kva lut hev ein truande med ein vantruande?
16  Og kva semja hev Guds tempel med avgudar? For me er den levande Guds tempel, som Gud sa: Eg vil bu og ferdast millom dei, og eg vil vera deira Gud, og dei skal vera mitt folk.
17  Difor, gakk ut frå dei og skil dykk frå dei, segjer Herren, og rør ikkje noko ureint, so skal eg taka imot dykk,
18  og eg skal vera ein far for dykk, og de skal vera mine søner og døtter, segjer Herren, den Allmektige.
 
 
# Paulus' andre brev til Korinterne 7
1  Sidan me då hev desse lovnadene, mine kjære, so lat oss reinsa oss frå all ureinskap på kjøt og ånd og fullføra vår helging i age for Gud!
2  Gjev oss rom! Ingen hev me gjort urett, ingen hev me skadt, ingen hev me gjenge for nær.
3  Ikkje til fordøming for dykk segjer eg dette; for eg hev sagt det fyrr at de er i våre hjarto til å døy med oss og leva med oss.
4  Stor er mi tiltru til dykk, storleg rosar eg meg av dykk, eg er fyllt med trøyst, eg er ovrik på gleda i all vår trengsla.
5  For då me kom til Makedonia, fekk vårt kjøt ingi ro der heller, men me vart trengde på alle måtar; utantil var strid, innantil otte.
6  Men Gud, som trøystar dei nedbøygde, han trøysta oss med di at Titus kom,
7  men ikkje berre med di at han kom, men og ved den trøysti han var trøysta med yver dykk, med di han fortalde oss um dykkar lengting, dykkar gråt, dykkar ihuge for meg, so eg vart endå meir glad.
8  For um eg og gjorde dykk sorg med brevet mitt, so angrar eg det ikkje; um eg enn fyrr angra det - for eg ser at det brevet gjorde dykk sorg, um enn berre ei stund -
9  so gleder eg meg no, ikkje for di de fekk sorg, men for di de fekk sorg til umvending; for de fekk ei sorg som var etter Guds hug, so de på ingen måte skulde hava skade av oss.
10  For sorgi etter Guds hug verkar umvending til frelsa, som ingen angrar; men sorgi åt verdi verkar daude.
11  For sjå, dette same at de fekk sorg etter Guds hug, kor stor ihuge verka ikkje det hjå dykk, ja forsvar, ja harm, ja otte, ja lengting, ja brennhug, ja refsing! I alt viste de at de var reine i denne saki.
12  Um eg då og skreiv til dykk, so var det ikkje for hans skuld som gjorde urett, ikkje heller for hans skuld som leid urett, men for di at dykkar umhug for oss skulde verta openberra hjå dykk for Guds åsyn.
13  Difor er me trøysta. Og attåt vår trøyst kom den langt større gleda yver Titus' gleda; for hans ånd er uppkveikt av dykk alle.
14  For um eg til han hev uttala meg med ros yver dykk, hev eg ikkje vorte til skammar; men liksom me i alle ting hev tala sant til dykk, so hev og vår ros til Titus vorte sanning,
15  og hans kjærleik til dykk er endå sterkare når han minnest lydnaden hjå dykk alle, korleis de tok imot han med age og otte.
16  Eg gleder meg yver at eg i alt kann lita på dykk.
 
 
# Paulus' andre brev til Korinterne 8
1  Me kunngjer dykk, brør, den nåde som Gud hev gjeve i kyrkjelydane i Makedonia,
2  at endå dei vart hardt røynde med trengsla, so hev deira rike gleda og deira djupe fatigdom i yverfullt mål verka hjå dei ein rikdom på ærleg kjærleik.
3  For dei gav etter si råd, det vitnar eg, ja yver si råd, og det sjølvmint.
4  Dei bad oss inderleg um lov til å få vera med i hjelpi til dei heilage;
5  og dei gav ikkje berre soleis som me vona, men dei gav seg sjølve fyrst til Herren og til oss ved Guds vilje,
6  so at me bad Titus at liksom han fyrr hadde byrja, so skulde han og fullenda hjå dykk ogso dette kjærleiksverket.
7  Men liksom de er rike i alle måtar, på tru og tale og kunnskap og all umhug og på kjærleik som de hev vekt hjå oss, so vert no og rike i dette kjærleiksverket!
8  Ikkje som eit påbod segjer eg dette, men ved ihugen hjå dei andre vil eg og røyna sanningi av dykkar kjærleik.
9  For de kjenner vår Herre Jesu Kristi nåde, at han for dykkar skuld vart fatig då han var rik, so de ved hans fatigdom skulde verta rike.
10  Og eg segjer mi meining um dette; for det er til gagn for dykk, de som fyreåt, alt frå i fjor, tok til ikkje berre å verka, men og å vilja.
11  Men fullfør no og verket, so liksom hugen var til å vilja, soleis og fullføringi kann verta etter utkoma.
12  For er den viljuge hugen der, so er han vellika etter det som han hev, ikkje etter det som han ikkje hev.
13  For det er ikkje so meint at det skal vera lette for andre og trengsla for dykk;
14  nei, det skal vera jamnad: dykkar yvermål vert til hjelp for deira trong i den noverande tid, so og deira yvermål kann verta til hjelp for dykkar trong, so det vert jamnad,
15  som skrive stend: Den som sanka mykje, fekk ikkje yverfyllt, og den som sanka lite, leid ingen skort.
16  Men Gud vere takk, som inngav den same umhug for dykk i Titus' hjarta!
17  for han tok gjerne imot mi påminning, ja, han er endå so ihuga at han fer sjølvmint ut til dykk.
18  Og me sender og med han den broren som hev ros hjå alle kyrkjelydane for sitt arbeid for evangeliet,
19  ja, ikkje berre det, men han er og av kyrkjelydane utvald til å vera vår fylgjesmann med denne kjærleiksgåva som kjem i stand ved vår tenesta, til å fremja Herrens eigi æra og vårt framtak.
20  Med det varar me oss so ingen skal kunna lasta oss for noko som vedkjem denne rike gåva som kjem i stand ved vår tenesta;
21  for me legg vinn på det som godt er, ikkje berre for Herren, men og for menneske.
22  Og me sender med dei vår bror, som me ofte på mange måtar hev funne ihuga, men no mykje meir ihuga av di han hev so stor ei tiltru til dykk.
23  Anten det då er tale um Titus, so er han min lagsmann og medarbeidar hjå dykk, eller um våre brør, so er dei sendemenn frå kyrkjelydane, Kristi æra.
24  Syn dei då sanningi av kjærleiken dykkar og av vår ros yver dykk, og det for augo på kyrkjelydane!
 
 
# Paulus' andre brev til Korinterne 9
1  For å skriva til dykk um hjelpi til dei heilage, det treng eg ikkje;
2  for eg kjenner dykkar viljuge hug, som eg rosar dykk for hjå makedonarane, med di eg segjer: Akaia hev vore reidugt alt frå i fjor; og ihugen dykkar tilskunda so mange andre.
3  Men eg sender brørne, so ikkje vår ros yver dykk skal verta til inkjes i dette stykket; for, som eg fyrr hev sagt, eg vil at de skal vera reiduge,
4  so me - um eg ikkje skal segja de sjølve - ikkje skal få skam av denne tiltrui når det kjem makedonarar med meg og finn dykk uferdige.
5  Difor fann eg det naudsynleg å telja brørne til å fara i fyrevegen til dykk og fyreåt skipa til den gåva som de fyrr hev lova, so at ho kann vera ferdig som ei velsigning, og ikkje som ei karg gåva.
6  Men det segjer eg: Den som sparleg sår, skal og sparleg hausta, og den som sår med velsigningar, skal og hausta med velsigningar.
7  Kvar gjeve so som han set seg fyre i hjarta, ikkje med sut eller av tvang! For Gud elskar ein glad gjevar.
8  Og Gud er mektig til å gjeva dykk all nåde i rikt mål, so de i alle ting alltid kann hava all nøgd og vera rike til all god gjerning,
9  som skrive stend: Han strøydde ut, han gav dei fatige; hans rettferd vert verande i all æva.
10  Og han som gjev såmannen såkorn og brød til å eta, han skal og gjeva dykk sæde og lata det aukast og gjeva vokster til fruktene av dykkar rettferd,
11  med di de i alt vert rike til all ærleg kjærleik, som ved oss verkar takk til Gud.
12  For den hjelpi de gjev med denne tenesta, råder ikkje berre bot på naudi hjå dei heilage, men ber og rik frukt med takk til Gud ifrå mange;
13  for ved det hjartelaget som denne hjelpi syner, kjem dei til å prisa Gud for dykkar lydnad til å sanna Kristi evangelium og for den ærlege kjærleiken som syner seg i dykkar samfund med dei og med alle,
14  med di dei og på si sida bed for dykk og lengtar etter dykk for den Guds nåde som er so ovrik yver dykk.
15  Gud vere takk for si usegjelege gåva!
 
 
# Paulus' andre brev til Korinterne 10
1  Men eg, Paulus, legg dykk på hjarta ved Kristi spaklynde og mildskap, eg som framfor augo på dykk er audmjuk hjå dykk, men djerv mot dykk når eg er fråverande;
2  men eg bed um at når eg no kjem, må eg sleppa å vera djerv med det frimod som eg tenkjer hugheilt å fara fram med imot sume som held oss for slike som ferdast på kjøtleg vis.
3  For um me ferdast i kjøtet, strider me då ikkje på kjøtleg vis;
4  for våre stridsvåpen er ikkje kjøtlege, men mektige for Gud til å støyta ned festningar,
5  med di me støyter ned tankebygningar og all høgd som reiser seg imot kunnskapen um Gud, og tek all tanke til fange under lydnaden mot Kristus,
6  og er reiduge til å refsa all ulydnad, når dykkar lydnad fyrst er fullkomen.
7  De ser berre på det som ligg dykk for augo! Um nokon er viss med seg sjølv at han høyrer Kristus til, han døme atter med seg sjølv at liksom han høyrer Kristus til, soleis me og.
8  For um eg og vil rosa meg noko meir av vår makt, som Herren gav oss til å uppbyggja dykk og ikkje til å riva ned, so skal eg ikkje verta til skammar,
9  so det ikkje skal sjå ut som eg berre vilde skræma dykk med brevi mine.
10  For brevi, segjer dei, er myndige og djerve, men det lekamlege nærværet er veikt, og ingen vyrder talen hans.
11  Den som segjer slikt, han må tenkja seg det at slike som me er i ord i brevi våre når me er fråverande, slike er me og i gjerning når me er nærverande.
12  For me vågar ikkje å rekna oss til eller likna oss med sume som gjev seg sjølve lovord; men når dei mæler seg med seg sjølve og liknar seg med seg sjølve, er dei fåvituge;
13  men me vil ikkje rosa oss til umåte, men etter målet av det umkverve som Gud hev gjeve oss til mål: at me skulde nå radt fram til dykk.
14  For me tøygjer oss ikkje utyver vårt mål, som um me ikkje hadde nått fram til dykk - for me er då komne fram til dykk med Kristi evangelium -
15  med di me ikkje rosar oss til umåte, av arbeid som andre hev gjort, men hev von um at når trui dykkar veks, skal me verta ovleg store hjå dykk etter vårt mål,
16  so me kann forkynna evangeliet i landi burtanfor dykk, og ikkje i eit umkverve som høyrer andre til, rosa oss av det som alt er fullført.
17  Men den som rosar seg, rose seg i Herren!
18  For ikkje den som gjev seg sjølv lovord, held prøva, men den som Herren gjev lovord.
 
 
# Paulus' andre brev til Korinterne 11
1  Gjev de vilde tola ein grand dårskap av meg! Jau, de skal tola meg.
2  For eg er ihuga for dykk med Guds ihuge; for eg trulova dykk med ein mann, so eg kunde stella fram for Kristus ei rein møy.
3  Men eg ottast at liksom ormen dåra Eva med si svikråd, soleis skal og dykkar tankar verta skadde og snudde burt frå den einfalde truskapen mot Kristus.
4  For um det kjem ein og forkynner ein annan Jesus, som me ikkje hev forkynt, eller de fær ei onnor ånd, som de ikkje fyrr hev fenge, eller eit anna evangelium, som de ikkje fyrr hev motteke, so vil de tola det godt!
5  For eg meiner at eg ikkje i nokon ting er mindre mann enn dei ovstore apostlane;
6  men um eg enn er ulærd i talen, er eg det då ikkje i kunnskapen; me hev tvert imot alltid synt dykk han i alle stykke.
7  Eller gjorde eg synd då eg audmykte meg sjølv so de kunde verta upphøgde, med di eg forkynte dykk Guds evangelium for inkje?
8  Andre kyrkjelydar skattla eg, med di eg tok løn av dei so eg kunde tena dykk, og då eg var hjå dykk og kom i vanråd, var eg ingen til tyngsla;
9  for det som eg vanta, vart eg hjelpt med av brørne som kom frå Makedonia, og i alle måtar vara eg meg og vil vara meg for å falla dykk til tyngsla.
10  So visst som Kristi sanning er i meg, so skal denne ros ikkje takast frå meg i Akaia-bygdene!
11  Kvifor då? av di eg ikkje elskar dykk? Det veit Gud!
12  Men det eg gjer, det vil eg og gjera heretter, so eg kann taka tilhøvet frå dei som søkjer tilhøve til å standa likt med oss i det som dei rosar seg av.
13  For desse er falske apostlar, svikfulle arbeidarar, som skaper seg um til apostlar for Kristus.
14  Og det er ikkje underleg, for Satan sjølv skaper seg um til ein ljosengel;
15  difor er det ikkje noko stort um hans tenarar og skaper seg um til rettferds tenarar; men deira ende skal høva til deira verk.
16  Atter segjer eg: Ingen halde meg for å vera uvitug! men um de gjer det, so tak då imot meg, um og som ein uvitug, so eg og kann få rosa meg ein grand!
17  Det eg her talar, talar eg ikkje etter Herrens vilje, men liksom i dårskap, med di eg rosar meg so hugheilt.
18  Sidan mange rosar seg på kjøtleg vis, so vil eg og rosa meg.
19  For de toler gjerne uvitingane, de som er so kloke;
20  for de toler det um nokon gjer dykk til trælar, um nokon et dykk upp, um nokon fangar dykk, um nokon upphøgjer seg yver dykk, um nokon slær dykk i andletet!
21  Med skam segjer eg det, av di me hev vore veike; men det som andre gjer seg store av - eg talar i dårskap - det gjer eg meg stor av og.
22  Er dei hebrearar? Eg og. Er dei israelitar? Eg og. Er dei Abrahams ætt? Eg og.
23  Er dei Kristi tenarar? Eg talar som ein galen mann: Eg er det endå meir. Eg hev havt større strev, fenge fleire slag, vore oftare i fengsel, ofte i livsfåre.
24  Av jødane hev eg fem gonger fenge fyrti slag so nær som eitt;
25  tri gonger vart eg hudflengd, ein gong steina, tri gonger leid eg skipbrot; eg hev vore eit døger i djupet.
26  Ofte var eg på ferder, i fårar i elvar, i fårar millom røvarar, i fårar millom landsmenn, i fårar millom heidningar, i fårar i by, i fårar i øydemark, i fårar på hav, i fårar millom falske brør,
27  i strev og møda, ofte i nattevoka, i svolt og torste, ofte fastande, frosen og naken.
28  Umfram alt det andre hev eg endå det daglege tillaupet, umsuti for alle kyrkjelydane.
29  Kven er veik utan at eg og vert veik? Kven vert freista og fell utan at det brenn i meg?
30  Um eg endeleg skal rosa meg, so vil eg rosa meg av det som høyrer mi vanmakt til.
31  Gud og vår Herre Jesu Kristi Fader, han som er velsigna i all æva, han veit at eg ikkje lyg!
32  I Damaskus heldt landshovdingen åt kong Aretas vakt kring damaskenarbyen, av di han vilde gripa meg,
33  og gjenom ein glugg i muren vart eg fira ned i ei korg og slapp ut or hendene hans.
 
 
# Paulus' andre brev til Korinterne 12
1  Eg lyt rosa meg endå det ikkje er gagnleg; men eg kjem no til syner og openberringar av Herren.
2  Eg kjenner eit menneske i Kristus - um han var i lekamen, det veit eg ikkje, eller utanfor lekamen, det veit eg ikkje, Gud veit det - ein som for fjortan år sidan vart rykt inn i den tridje himmelen.
3  Og eg kjenner dette mennesket, - um han var i lekamen eller utanfor lekamen, det veit eg ikkje, Gud veit det -
4  han vart rykt inn i Paradis og høyrde usegjelege ord, som eit menneske ikkje hev lov å tala.
5  Av dette vil eg rosa meg; men av meg sjølv vil eg ikkje rosa meg, utan av mi vanmakt.
6  For um eg vil rosa meg, vert eg ikkje uvitug, for sanning kjem eg til å segja; men eg let det vera, so ingen skal tenkja større um meg enn som han ser meg eller høyrer av meg.
7  Og for at eg ikkje skal ovmoda meg av dei høge openberringar, hev eg fenge ein tagg i kjøtet, ein Satans engel, som skal slå meg, so eg ikkje skal ovmoda meg.
8  Um denne bad eg Herren tri gonger at han måtte vika frå meg;
9  og han sa til meg: Min nåde er nok åt deg; for mi kraft vert fullenda i vanmakt. Difor vil eg helst rosa meg av av mi vanmakt, so Kristi kraft kann bu i meg.
10  Difor er eg vel til mods midt i vanmakt, i valdsverk, i naud, i forfylgjing, i trengslor for Kristi skuld. For når eg er vanmektig, då er eg sterk.
11  Eg hev vorte uvitug; de hev tvinga meg til det. For eg skulde havt lovord av dykk; eg var då ikkje i noko mindre mann enn dei ovstore apostlane, endå eg er ingen ting.
12  Dei teikn som er kjennemerke på ein apostel, vart i vissa gjorde hjå dykk i alt tolmod, både med teikn og under og kraftige verk.
13  For kva var det de vart haldne ringare i enn dei andre kyrkjelydane, utan i det at eg ikkje var dykk til tyngsla? Tilgjev meg den uretten!
14  Sjå, tridje gongen er eg buen til å koma til dykk, og eg skal ikkje vera dykk til tyngsla; for eg søkjer ikkje dykkar gods, men dykk sjølve. Det er då ikkje borni som skal sanka skattar til foreldri, men foreldri til borni.
15  Men eg vil gjerne ofra, ja verta ofra for sjelene dykkar, um eg enn vert mindre elska di meir eg elskar dykk.
16  Men lat so vera at eg ikkje var dykk til tyngsla, men eg var svikfull og tok dykk med list!
17  Søkte eg vel vinning av dykk ved nokon av dei som eg sende til dykk?
18  Eg talde Titus til å sende med han bror vår. Hev Titus søkt vinning av dykk? For me ikkje fram i den same ånd? ikkje i dei same fotfar?
19  Longe hev de tenkt at det er for dykk me forsvarar oss. Nei, det er for Guds åsyn me talar i Kristus; men alt til dykkar uppbyggjing, mine kjære!
20  For eg ottast at når eg kjem, skal eg ikkje finna dykk slike som eg vil, og at eg skal verta funnen av dykk slik som de ikkje vil - at der skal vera kiv, ovund, vreide, usemja, baktale, drøsor, ovmod, utstyr -
21  at når eg kjem, skal min Gud atter audmykja meg hjå dykk, og eg skal koma til å syrgja yver mange av dei som fyrr synda og ikkje hev umvendt seg frå den ureinskap og lauslivnad og used som dei dreiv.
 
 
# Paulus' andre brev til Korinterne 13
1  Det er no tridje gongen eg kjem til dykk. Ved vitnemål frå tvo og tri skal kvar sak standa fast.
2  Eg hev sagt det fyreåt og segjer det fyreåt, liksom då eg var nærverande andre gongen, soleis og no då eg er fråverande, til dei som fyrr synda, og til alle andre at når eg no kjem att, vil eg ikkje spara -
3  sidan de krev eit prov på at Kristus talar i meg, han som ikkje er vanmektig hjå dykk, men er sterk imillom dykk.
4  For um han og vart krossfest i vanmakt, so lever han i Guds kraft; for me og er vanmektige i han, men me skal leva med han i Guds kraft hjå dykk.
5  Ransaka dykk sjølve um de er i trui; prøv dykk sjølve! Eller kjenner de ikkje dykk sjølve at Jesus Kristus er i dykk? - utan so er at de ikkje held prøva.
6  Men eg vonar at de skal få kjenna at me ikkje er dei som ikkje held prøva.
7  Men me bed til Gud at de ikkje må gjera noko vondt, ikkje for di at det skal syna seg at me held prøva, men at de skal gjera det gode, me derimot standa som dei som ikkje held prøva;
8  for me kann ikkje noko imot sanningi, men berre for sanningi.
9  For me gleder oss når me er vanmektige, men de sterke; dette bed me og um, at de må verta fullkomne.
10  Difor skriv eg dette medan eg er fråverande, so eg, når eg er nærverande, ikkje skal turva fara strengt fram etter den makt som Herren hev gjeve meg til uppbyggjing, ikkje til nedriving.
11  Elles, brør, gled dykk, vert fullkomne, lat dykk påminna, ver samlyndte, haldt fred med kvarandre, so skal kjærleiken og fredsens Gud vera med dykk.
12  Helsa kvarandre med ein heilag kyss! Alle dei heilage helsar dykk.
13  Herren Jesu Kristi nåde og Guds kjærleik og den Heilage Andens samfund vere med dykk alle!
 
 
# Paulus' brev til Galaterne 1
1  Paulus, apostel, ikkje av menneske og ikkje ved noko menneske, men ved Jesus Kristus og Gud Fader, som vekte han upp frå dei daude,
2  og alle brørne som er hjå meg - til kyrkjelydane i Galatia:
3  Nåde vere med dykk og fred frå Gud Fader, og vår Herre Jesus Kristus,
4  han som gav seg sjølv for våre synder, so han kunde fria oss ut or den noverande vonde verdi etter vår Gud og Faders vilje;
5  honom vere æra i all æve! Amen.
6  Eg undrast på at de so snøgt vender dykk frå han som kalla dykk ved Kristi nåde, til eit anna evangelium,
7  endå det ikkje finst noko anna; det er berre sume som forviller dykk og vil forvenda Kristi evangelium.
8  Men um me eller ein engel frå himmelen forkynner dykk eit anna evangelium enn det som me hev forkynt dykk, han vere bannstøytt!
9  Som me hev sagt fyrr, so segjer eg no på nytt: Um nokon forkynner dykk eit anna evangelium enn det som de hev fenge, han vere bannstøytt!
10  Talar eg no menneske til viljes, eller Gud? eller søkjer eg å gjera menneske til lags? Vilde eg enno gjera menneske til lags, var eg ikkje Kristi tenar.
11  Eg kunngjer dykk, brør, at det evangelium som eg hev forkynt, er ikkje menneskeverk;
12  for ikkje eg heller fekk det eller lærde det av noko menneske; men ved Jesu Kristi openberring.
13  For de hev høyrt um mi framferd fyrr, medan eg var jøde, at eg forfylgde Guds kyrkja ovleg hardt og tynte henne;
14  og eg gjekk lenger i jødedomen enn mange av jamaldringane mine i mitt folk, med di eg var endå meir ihuga for mine fedre-lærdomar.
15  Men då det tektest han som valde meg ut alt frå mors liv og kalla meg ved sin nåde,
16  å openberra sin Son i meg, so eg skulde forkynna evangeliet um han millom heidningane, då samrådde eg meg ikkje med kjøt og blod
17  og drog ikkje heller upp til Jerusalem til dei som var apostlar fyre meg; men eg for straks burt til Arabia, og derifrå attende til Damaskus.
18  Sidan, tri år etter, for eg upp til Jerusalem og vilde verta kjend med Kefas, og hjå han vart eg verande femtan dagar.
19  Men nokon annan av apostlane såg eg ikkje, utan Jakob, Herrens bror.
20  Det som eg her skriv til dykk - sjå, Gud veit at eg ikkje lyg det.
21  So kom eg til bygdene i Syria og Kilikia.
22  Men av åsyn var eg ukjend for dei kristne kyrkjelydane i Judea.
23  Dei hadde berre høyrt gjete: Han som fyrr forfylgde oss, han forkynner no den trui som han fyrr vilde øyda ut.
24  Og dei lova Gud for meg.
 
 
# Paulus' brev til Galaterne 2
1  Fjortan år etter drog eg upp til Jerusalem att med Barnabas og tok Titus og med.
2  Men det var etter ei openberring eg for dit. Og eg la fram for dei, serleg for dei som galdt mest, det evangeliet som eg forkynner millom heidningane, um eg vel laupte eller hadde laupt til fåfengs.
3  Men ikkje ein gong Titus, som var med meg, vart nøydd til å lata seg umskjera, enda han var grekar -
4  og det for dei falske brørne skuld som hadde snikt seg inn og var komne og vilde lura på den fridomen som me hev i Kristus Jesus, so dei kunde få oss under trældom.
5  Men for dei veik me ikkje ein augneblink i nokor etterlæta, for at sanningi i evangeliet skulde standa fast hjå dykk.
6  Men dei som galdt for å vera noko - kor store dei var, kjem ikkje meg ved; Gud gjer ikkje skil på folk - dei som galdt mest, la ikkje på meg noko meir;
7  tvert imot: då dei såg at det var yverlate til meg å forkynna evangeliet for dei u-umskorne, liksom til Peter for dei umskorne
8  - for han som gav Peter kraft til aposteltenesta millom dei umskorne, han gav og meg kraft til det millom heidningane -
9  og då dei fekk vita um den nåden som var meg gjeven, so gav Jakob og Kefas og Johannes, dei som galdt for å vera hovudstolpar, meg og Barnabas si høgre hand til samfund, at me skulde ganga til heidningane, men dei til dei umskorne,
10  berre at me skulde hugsa på dei fatige, og nett det hev eg lagt vinn på å gjera.
11  Men då Kefas kom til Antiokia, sa eg han imot beint upp i augo, av di det var klaga på han.
12  For fyrr det kom nokre frå Jakob, åt han i lag med heidningane; men då dei kom, heldt han seg undan og skilde seg i frå, av di han var redd dei umskorne.
13  Og med han hykla dei andre jødane og, so jamvel Barnabas vart dregen med inn i hyklingi deira.
14  Men då eg såg at dei ikkje gjekk beint fram etter sanningi i evangeliet, sa eg til Kefas so alle høyrde på: Når du som er jøde, lever som heidning og ikkje som jøde, kor kann du då nøyda heidningane til å leva som jødar?
15  Me er fødde jødar og ikkje syndarar av heidning-ætt;
16  men då me skyna at eit menneske ikkje vert rettferdiggjort av lovgjerningar, men ved tru på Kristus Jesus, so trudde me og på Kristus Jesus, so me kunde verta rettferdiggjorde av tru på Kristus og ikkje av lovgjerningar; for av lovgjerningar vert inkje kjøt rettferdiggjort.
17  Men um det no, med di me søkte å verta rettferdiggjorde i Kristus, synte seg at me og var syndarar - skulde so Kristus vera ein tenar for synd? Nei, langt ifrå!
18  for dersom eg byggjer upp att det same som eg reiv ned, so syner eg meg sjølv som ein lovbrjotar.
19  For eg er ved lovi daud for lovi, so eg kann leva for Gud;
20  eg er krossfest med Kristus, eg lever ikkje sjølv meir, men Kristus lever i meg, og det livet eg no lever i kjøtet, det lever eg i trui på Guds Son, som elska meg og gav seg sjølv for meg.
21  Eg aktar ikkje Guds nåde for inkje; for dersom rettferd er å vinna ved lovi, so døydde Kristus utan grunn.
 
 
# Paulus' brev til Galaterne 3
1  Å de uvituge galatarar! kven hev trylt dykk, de som hev fenge Jesus Kristus måla for augo som krossfest?
2  Berre det vil eg få vita av dykk: Var det ved lovgjerningar de fekk Anden, eller ved å høyra trui forkynt?
3  Er de so uvituge? De tok til i Anden; vil de no fullenda i kjøt?
4  So mykje hev de røynt til unyttes! - um det då elles er til unyttes.
5  Han som gjev dykk Anden og let under verta gjorde millom dykk, gjer han det ved lovgjerningar eller ved tru-forkynning?
6  Liksom Abraham trudde Gud, og det vart rekna til rettferd.
7  Difor skal de vita at dei som hev trur, dei er Abrahams born.
8  Men Skrifti såg fyreåt at det er ved tru Gud gjer heidningane rettferdige, og gav so Abraham fyreåt det fagnadbodet: I deg skal alle folkeslag verta velsigna.
9  So vert då dei som hev trur, velsigna med den truande Abraham.
10  For so mange som held seg til lovgjerningar, dei er under forbanning; for det stend skrive: Forbanna er kvar den som ikkje held ved i alt det som stend skrive i lovboki, so han gjer det!
11  Men at ingen vert rettferdiggjord for Gud ved lovi, det er audsynleg; for: Den rettferdige, ved tru skal han leva.
12  Men lovi hev ingen ting med trui å gjera, men: Den som gjer so, skal leva ved det.
13  Kristus kjøpte oss frie frå forbanningi av lovi, med di han vart ei forbanning for oss - for det stend skrive: Forbanna er kvar den som heng på eit tre -
14  so velsigningi åt Abraham kunde koma yver heidningane i Kristus Jesus, so me ved trui kunde få Anden, som var oss lova.
15  Brør, eg talar på menneskevis. Jamvel når det gjeld ei menneskjeleg pakt, vil ingen gjera henne ugild eller leggja noko til etter ho er stadfest.
16  No vart lovnadene gjevne til Abraham og hans ætt; han segjer ikkje: Og dine ættingar, liksom um mange, men som um ein: Og di ætt, og det er Kristus.
17  Det eg vil segja, er dette: Ei pakt som fyreåt er stadfest av Gud, henne kann lovi, som vart gjevi fire hundrad og tretti år seinare, ikkje gjera ugild, so ho skulde gjera lovnaden til inkjes.
18  Får fær ein arven ved lov, so fær ein han ikkje lenger ved lovnad; men Gud gav Abraham han ved lovnad.
19  Kva skulde so lovi tena til? Ho vart sett attåt for misgjerdene skuld, til dess den ætti kom som lovnaden galdt - gjevi ved englar, ved ein millommanns hand;
20  men ein millommann er ikkje berre for ein; men Gud er ein.
21  Er so lovi imot Guds lovnader? Langt ifrå! for var det gjeve ei lov som hadde makt til å gjera levande, so kom rettferdi verkeleg av lovi;
22  men Skrifti hev stengt alt inn under synd, so det som var lova, skulde ved trur på Jesus Kristus, verta gjeve dei som trur.
23  Men fyrr trui kom, vart me haldne innestengde i varetekt under lovi til den tru som skulde openberrast.
24  So hev då lovi vorte vår tuktemeister til Kristus, so me skulde verta rettferdiggjorde av tru.
25  Men no som trui er komi, er me ikkje lenger under tuktemeisteren;
26  for de er alle Guds born ved trui på Kristus Jesus.
27  For de, so mange som er døypte til Kristus, de hev iklædt dykk Kristus.
28  Her er ikkje jøde eller grekar, her er ikkje træl eller fri mann, her er ikkje mann og kvinna; for de er alle ein i Kristus Jesus.
29  Men høyrer de Kristus til, so er de og Abrahams ætt, ervingar etter lovnaden.
 
 
# Paulus' brev til Galaterne 4
1  Men eg segjer: So lenge ervingen er barn, er det ingen skilnad på han og trælen, endå han er herre yver alt saman;
2  men han er under formyndarar og hushaldarar til den tidi faren fyreåt hev fastsett.
3  Soleis var me og, so lenge me var born, trælbundne under barnelærdomen åt verdi.
4  Men då tidi var fullkomi, sende Gud Son sin, fødd av ei kvinna, fødd under lovi,
5  so han skulde kjøpa dei frie som var under lovi, so me skulde få barneretten.
6  Og av di de er søner, hev Gud sendt inn i hjarto våre sin Sons Ande, som ropar: Abba, Fader!
7  So er du då ikkje lenger træl, men son; men er du son, so er du og erving, ved Gud.
8  Men den tid de ikkje kjende Gud, træla de under dei gudar som i røyndi ikkje er gudar;
9  men no, då de kjenner Gud og - det som meir er - er kjende av Gud, kor kann de då venda attende til den veike og fatige barnelærdomen? Vil de atter på nyo træla under han?
10  De tek vare på dagar og månader og tider og år;
11  eg ottast for dykk at eg kann henda hev gjort meg møda med dykk til fåfengs.
12  Vert liksom eg! for eg er liksom de. Brør! eg bed dykk. De hev ingen urett gjort meg;
13  men de veit at det var på grunn av ei vanhelsa i kjøtet at eg fyrste gongen kom til å forkynna dykk evangeliet,
14  og endå mitt kjøt kunde freista dykk til det, vanvyrde de meg ikkje og stygdest ikkje ved meg. De fagna meg som ein Guds engel, ja, som Kristus Jesus.
15  Kor de prisa dykk sæle den gongen! for det vitnar eg um dykk at um det hadde vore mogeleg, so hadde de rive ut augo dykkar og gjeve meg.
16  So hev eg då vorte dykkar fiende ved å segja dykk sanningi!
17  Dei legg seg etter dykk med ein ihuge som ikkje er god; men dei vil stengja dykk ute, so de skal vera ihuga for dei.
18  Men det er godt og vera ihuga for det gode alltid, og ikkje berre når eg er hjå dykk.
19  Mine born, som eg atter føder med sår verk, til dess Kristus fær skapnad i dykk!
20  Eg skulde ynskja eg var hjå dykk no og kunde bringa mi røyst; for eg er rådvill med dykk.
21  Seg meg, de som vil vera under lovi: Høyrer de ikkje lovi?
22  For det stend skrive at Abraham hadde tvo søner, ein med trælkvinna og ein med den frie kvinna;
23  men son åt trælkvinna er fødd etter kjøtet, son åt den frie kvinna derimot etter lovnaden.
24  I dette ligg det ei djupare meining under; for desse kvinnone er tvo pakter: den eine frå Sinai-fjellet, og ho føder til trældom; dette er Hagar.
25  For Hagar er Sinai-fjellet i Arabia, og svarar til det Jerusalem som no er; for det er i trældom med borni sine.
26  Men det Jerusalem som er der uppe, er fritt, og det er mor vår;
27  For det stend skrive: Ver glad du barnlause, du som ikkje føder! set i og ropa, du som ikkje hev rider! for den einslege kvinna hev fleire born enn ho som hev mannen.
28  Men me, brør, er born etter lovnaden, liksom Isak.
29  Men liksom den gongen han som var fødd etter kjøtet, forfylgde han som var fødd etter Anden, soleis er det no og.
30  Men kva segjer Skrifti? Driv ut trælkvinna og son hennar! for son åt trælkvinna skal slett ikkje taka arv med son åt den frie kvinna.
31  So er me då, brør, ikkje born åt trælkvinna, men åt den frie kvinna.
 
 
# Paulus' brev til Galaterne 5
1  Til fridom hev Kristus frigjort oss; statt difor støde, og lat dei ikkje få dykk inn att under trældoms åk!
2  Sjå, eg, Paulus, segjer dykk at um de let dykk umskjera, so vil Kristus inkje gagna dykk.
3  Atter vitnar eg for kvart menneske som let seg umskjera, at han hev skyldnad på seg til å halda heile lovi.
4  De som vil verta rettferdiggjorde ved lovi, de er skilde frå Kristus, de er falne ut or nåden.
5  For i trui ventar me i Anden på det som rettferdi gjev oss von um;
6  for i Kristus Jesus gjeld korkje umskjering eller fyrehud noko, men berre tru som er verksam igjenom kjærleik.
7  De heldt godt fram; kven hindra dykk frå å lyda sanningi?
8  Denne yverteljingi kjem ikkje frå han som kalla dykk.
9  Ein liten surdeig syrer heile deigen.
10  Eg hev den tiltrui til dykk i Herren at de inkje anna vil tenkja; men den som forviller dykk, han skal bera sin dom, kven han so er.
11  Men eg, brør - um eg enno forkynner umskjering, kvi vert eg endå forfylgd? då er vel krossens støytestein burtteken.
12  Gjev dei jamvel måtte skjera seg sjølve sund, dei som eggjar dykk upp!
13  For de vart kalla til fridom, brør; bruk berre ikkje fridomen til høve for kjøtet, men ten kvarandre i kjærleik!
14  For heile lovi er uppfyllt i eitt bod, i dette: Du skal elska næsten din som deg sjølv!
15  Men dersom de bit og et kvarandre, so sjå til at de ikkje et kvarandre upp!
16  Men eg segjer: Ferdast i Anden, so skal de ikkje fullføra kjøtsens lyst!
17  For kjøtet er huga tvert imot Anden, og Anden imot kjøtet; dei stend imot kvarandre, so de ikkje skal gjera det som de vil.
18  Men dersom de vert drivne av Anden, då er de ikkje under lovi.
19  Men kjøtsens gjerningar er openberre, slike som: utukt, ureinskap, lauslivnad,
20  avgudsdyrking, trolldom, fiendskap, kiv, ovund, vreide, usemja, tvidrag, sundringar,
21  misunning, mord, drykk, svir og meir slikt; um dette segjer eg dykk fyreåt, likesom eg fyrr hev sagt, at dei som fer med slikt, skal ikkje erva Guds rike.
22  Men Andens frukt er kjærleik, gleda, fred, langmod, mildskap, godleik, truskap, spaklynde, fråhald;
23  mot slike er ikkje lovi.
24  Men dei som høyrer Kristus Jesus til, dei hev krossfest kjøtet med fysnone og lystene.
25  Lever me i Anden, so lat oss og ferdast i Anden!
26  Lat oss ikkje hava hug til fåfengd æra, so me eggjar kvarandre og ovundar kvarandre!
 
 
# Paulus' brev til Galaterne 6
1  Brør, um og eit menneske vert brått gripen i nokor synd, so må de som er åndelege, hjelpa han til rettes med spaklyndes ånd; men sjå deg sjølv fyre at ikkje du og skal vert freista.
2  Ber byrdene for kvarandre, og uppfyll på den måten Kristi lov!
3  For dersom nokon tykkjest vera noko og er då ingen ting, so dårar han seg sjølv.
4  Men kvar skal prøva si eigi gjerning, og so skal han hava ros berre etter det han sjølv er, og ikkje etter det den andre er;
5  for kvar skal bera si eigi byrd.
6  Den som vert upplærd i ordet, skal lata den som lærer han, få lut med seg i alt godt.
7  Far ikkje vilt! Gud let seg ikkje spotta; for det som eit menneske sår; det skal han og hausta.
8  For den som sår i sitt kjød, skal hausta tyning av kjøtet; men den som sår i Anden, han skal hausta æveleg liv av Anden.
9  Men lat oss ikkje verta trøytte av å gjera det gode! for i si tid skal me hausta, berre me ikkje trøytnar.
10  Lat oss då, medan det er høve til det, gjera det gode mot alle, men mest mot dei som høyrer trui til!
11  Sjå kor store bokstavar eg skriv med til dykk med mi eigi hand!
12  Alle dei som vil taka seg godt ut i kjøtet, dei nøyder dykk til å lata dykk umskjera, berre for di at dei ikkje skal verta forfylgde for Kristi kross skuld.
13  For ikkje ein gong dei som let seg umskjera, held lovi sjølve; men dei vil at de skal lata dykk umskjera, so dei kann rosa seg av dykkar kjøt.
14  Men det vere langt i frå meg å rosa meg av anna enn av vår Herre Jesu Kristi kross; for ved den er verdi krossfest for meg, og eg for verdi.
15  For korkje umskjering eller fyrehud er noko, men berre ein ny skapning.
16  Og so mange som gjeng fram etter denne rettesnori, fred og miskunn vere yver dei og yver Guds Israel!
17  Heretter må ingen gjera meg bry! for eg ber Jesu merke på min lekam.
18  Vår Herre Jesu Kristi nåde vere med dykkar ånd, brør! Amen.
 
 
# Paulus' brev til Efeserne 1
1  Paulus, Jesu Kristi apostel ved Guds vilje - til dei heilage i Efesus, som trur på Kristus Jesus:
2  Nåde vere med dykk og fred frå Gud vår Fader og Herren Jesus Kristus!
3  Lova vere Gud og vår Herre Jesu Kristi Fader, han som hev velsigna oss med all åndeleg velsigning i himmelen i Kristus,
4  liksom han valde oss ut i han fyrr verdi vart grunnlagd, so me skulde vera heilage og ulastande for hans åsyn,
5  med di han i kjærleik fyreåt etla oss til barnekår hjå seg sjølv ved Jesus Kristus etter sin viljes frie rådgjerd,
6  til lov for sin herlege nåde, som han gav oss i han som han elskar.
7  I han hev me utløysingi ved hans blod, forlating for syndene, etter rikdomen av hans nåde,
8  som han gav oss rikleg i og med all visdom og alt vit,
9  med di han kunngjorde oss løyndomen um sin vilje etter si frie rådgjerd, som han tok med seg sjølv
10  um eit hushald han vilde skipa når tidene var fullkomne: at han atter vilde sameina alt til eitt i Kristus, både det som er i himmelen og det som er på jordi.
11  I han hev me og fenge arvlut, etter at me fyreåt var etla til det etter hans forset som verkar alt etter sin viljes rådgjerd,
12  so me skulde vera hans herlegdom til lov, me som fyreåt hadde vona på Kristus.
13  Og i han hev de og, då de hadde høyrt sannings-ordet, evangeliet um dykkar frelsa - i han hev de og, då de var komne til trui, fenge til innsigle den Heilage Ande, som var oss lova,
14  han som er pantet på vår arv til hans eigedomsfolks utløysing, hans herlegdom til lov.
15  Difor, sidan eg høyrde um dykkar tru på Herren Jesus og um dykkar kjærleik til alle dei heilage,
16  so held eg ikkje upp med å takka for dykk når eg kjem dykk i hug i bønene mine,
17  at vår Herre Jesu Kristi Gud, herlegdomens Fader, må gjeva dykk visdoms og openberrings Ande til kunnskap um seg,
18  og gjeva dykkar hug upplyste augo, so de kann skyna kva von det er han hev kalla dykk til, og kor rik på herlegdom hans arv er ibland dei heilage,
19  og kor yvervættes stor hans makt er for oss som trur, etter verknaden av hans veldige kraft,
20  som han synte på Kristus då han vekte han upp frå dei daude og sette han ved si høgre hand i himmelen,
21  høgt yver all makt og yverråd og alt velde og herredøme og yver kvart namn som vert nemnt, ikkje berre i denne verdi, men og i den komande,
22  og han la alt under hans føter og gav han som hovud yver alle ting åt kyrkja,
23  som er hans lekam, fyllt av han som fyller alt i alle.
 
 
# Paulus' brev til Efeserne 2
1  Dykk og hev han gjort levande, de som var daude ved dykkar misgjerningar og synder,
2  som de fordom ferdast i etter tidarfaret i denne verdi, etter hovdingen yver maktene i lufti, den åndi som no verkar i borni åt vantrui,
3  og millom dei ferdast og me alle fordom i vårt kjøts lyster, med di me gjorde det som kjøtet og tankane vilde, og var av naturi vreidens born liksom dei andre.
4  Men Gud, som er rik på miskunn, hev for sin store kjærleik skuld som han elska oss med,
5  gjort oss levande med Kristus, endå me var daude ved våre misgjerningar - av nåde er de frelste -
6  og vekt oss upp med han og sett oss med han i himmelen, i Kristus Jesus,
7  so han i dei komande tider kunde visa den ovstore rikdomen av sin nåde ved godleik imot oss i Kristus Jesus.
8  For av nåde er de frelste, ved tru, og det ikkje av dykk sjølve, det er Guds gåva,
9  ikkje av gjerningar, so ikkje nokon skal rosa seg.
10  For me er hans verk, skapte i Kristus Jesus til gode gjerningar, som Gud fyreåt emna til, so me skulde ferdast i dei.
11  Kom difor i hug at de som fordom var heidningar i kjøtet og var kalla u-umskorne av det dei kallar umskjering, den på kjøtet, som vert gjord med handi,
12  at de på den tid var utan Kristus, utestengde frå Israels borgarrett og framande for paktene med deira lovnad, utan von og utan Gud i verdi;
13  men no, i Kristus Jesus, er de som fordom var langt burte, komne nær til ved Kristi blod.
14  For han er vår fred, han som gjorde dei tvo til eitt og braut ned det gjerdet som var skilveggen, fiendskapen,
15  då han ved sitt kjøt avlyste den lovi som kom med bod og fyresegner, so han ved seg sjølv kunde skapa dei tvo til eitt nytt menneske, med di han gjorde fred,
16  og forlika dei båe tvo i ein lekam med Gud ved krossen, då han på den slo fiendskapen i hel.
17  Og han kom og forkynte fred for dykk som var langt burte, og fred for dei som var nær;
18  for ved han hev me båe tvo tilgjenge til Faderen i ein Ande.
19  So er de no ikkje lenger framande og utlendingar, men medborgarar med dei heilage og Guds husfolk,
20  de som er uppbygde på apostel- og profet-grunnvollen, medan hyrnesteinen er Kristus Jesus sjølv,
21  som kvar bygning vert samanbunden ved og veks upp til eit heilagt tempel i Herren.
22  I han vert de og uppbygde med dei andre til ein Guds bustad i Anden.
 
 
# Paulus' brev til Efeserne 3
1  For den skuld bøygjer eg mine kne, eg, Paulus, Kristi Jesu fange for dykkar skuld, de heidningar -
2  um de elles hev høyrt um hushaldet med den Guds nåde som er meg gjeven for dykk,
3  at han ved openberring kunngjorde meg løyndomen, so som eg ovanfor hev skrive med få ord.
4  Når de les det, kann de av det sjå mitt skyn på Kristi løyndom,
5  som i forne tidebolkar ikkje hev vorte kunngjord for manneborni soleis som han no er openberra for hans heilage apostlar og profetar ved Anden:
6  at heidningane er medervingar og høyrer med til lekamen og hev lut med i lovnaden i Kristus Jesus ved evangeliet,
7  det som eg vart tenar for etter den gåva av Guds nåde som eg hev fenge ved verknaden av hans makt.
8  Meg, den aller ringaste av alle dei heilage, vart denne nåden gjeven å forkynna heidningane evangeliet um Kristi uransakelege rikdom,
9  og upplysa alle um korleis hushaldet er med den løyndomen som frå ævelege tider hev vore løynd i Gud, som hev skapt alle ting;
10  for Gud vilde at hans mangfaldige visdom no gjenom kyrkja skulde verta kunngjord for maktene og herredømi i himmelen,
11  etter det forset frå ævelege tider som han fullførde i Kristus Jesus, vår Herre,
12  han som me hev fritt mod ved og tilgjenge med tillit ved trui på han.
13  Difor bed eg at de ikkje må tapa modet ved dei trengslone eg lid for dykk, og som er dykkar æra. -
14  For den skuld bøygjer eg mine kne for Faderen,
15  som er den rette far for alt som heiter barn i himmelen og på jordi,
16  at han etter rikdomen av sin herlegdom må gjeva dykk å verta styrkte med kraft ved hans Ande i dykkar indre menneske,
17  at Kristus må bu ved trui i dykkar hjarto,
18  so de, rotfeste og grunnfeste i kjærleik, må maktast å fata med alle dei heilage kva breidd og lengd og dypt og høgd det er,
19  og kjenna Kristi kjærleik, som gjeng yver all kunnskap, so de kann verta fyllte til all Guds fylla.
20  Men honom som kann gjera meir enn alt, ovlangt yver det som me bed um eller skynar, etter den kraft som er verksam i oss,
21  honom vera æra i kyrkja og i Kristus Jesus gjenom alle ætter i alle ævor! Amen.
 
 
# Paulus' brev til Efeserne 4
1  So legg eg dykk då på hjarta, eg som er ein fange i Herren, at de må ferdast so som verdigt er for det kallet som de vart kalla med,
2  med all audmykt og spaklynde, med langmod, so de toler kvarandre i kjærleik
3  og legg vinn på å halda Andens einskap i fredens samband:
4  EIN lekam og EIN Ande, liksom de og er kalla med EI von i dykkar kall,
5  ein Herre, ei tru, ein dåp,
6  ein Gud og Fader til alle, han som er yver alle og gjenom alle og i alle.
7  Men kvar og ein av oss er nåden gjeven etter det målet som Kristi gåva vert tilmælt med.
8  Difor segjer Skrifti: Han for upp i det høge og førde burt fangar; han gav menneski gåvor.
9  Men det at han for upp, kva er det utan at han og fyrst for ned til lægdene på jordi?
10  Han som for ned, han er den same som for upp yver alle himlar, for at han skulde fylla alt.
11  Og det er han som gav oss sume til apostlar, sume til profetar, sume til evangelistar, sume til hyrdingar og lærarar,
12  so dei heilage kunde verta fullt tilbudde til å gjera tenesta, til uppbyggjing av Kristi lekam,
13  til dess me alle saman når fram til einskap i trui på Guds Son og i kjennskap til han, til mogen manndom, til aldersmålet for Kristi fylla,
14  so me ikkje lenger skal vera umyndige og lata oss kasta og driva um av kvar lærdoms vind ved meinspel av menneski, ved sløgd i kunster av villfaringi,
15  men at me, true mot sanningi i kjærleik, i alle måtar skal veksa upp til han som er hovudet, Kristus,
16  han som verkar at heile lekamen vert samanknytt og samanfest ved kvart band som han gjev, og veks sin vokster som lekam til si uppbyggjing i kjærleik, alt etter den verksemd som er tilmælt kvar lem.
17  Dette segjer eg då og vitnar i Herren at de ikkje lenger må ferdast som heidningane ferdast i sin hugs fåfengd,
18  formyrkte i sin tanke, framande vortne for Guds liv ved den vankunna som er i dei for deira forherda hjarto skuld,
19  med di dei hev vorte tykkjelause og hev gjeve seg i ulivnad, so dei driv med all ureinskap saman med havesykja.
20  Men de hev ikkje lært å kjenna Kristus soleis,
21  um de elles hev høyrt um han og er upplærde i han, so som sanning er i Jesus:
22  at de etter dykkar fyrre livsferd skal leggja av det gamle mennesket, som vert tynt ved dei dårande lyster,
23  men verta uppnya i dykkar hugs ånd
24  og iklæda dykk det nye mennesket, som er skapt etter Gud med den rettferd og heilagdom som sanningi verkar.
25  Legg difor av lygni og tala sanning, kvar med sin næste, av di me er kvarannans lemer.
26  Vert de vreide, so synda ikkje! Lat ikkje soli ganga ned yver dykkar harm,
27  og gjev ikkje djevelen rom!
28  Den som stal, stele ikkje lenger, men arbeide heller og gjere noko godt med hendene sine, so han kann hava noko å gjeva til dei trengande.
29  Ingen roten tale koma ut or dykkar munn, men slik tale som er god til naudsynleg uppbyggjing, so det må vera til gagn for dei som høyrer på;
30  og gjer ikkje Guds Heilage Ande sorg, han som de hev fenge til innsigle til utløysingsdagen!
31  All illska og villska og vreide og skriking og spotting vere langt ifrå dykk, liksom all vondskap!
32  Men ver gode mot kvarandre, miskunnsame, so de tilgjev kvarandre, liksom og Gud hev tilgjeve dykk i Kristus!
 
 
# Paulus' brev til Efeserne 5
1  Vert difor Guds etterfylgjarar som hans kjære born,
2  og ferdast i kjærleik, liksom Kristus elska dykk og gav seg sjølv for oss til ei gåva og eit offer, Gud til ein hugleg ange!
3  Men utukt og alle ureinskap og havesykje må ikkje ein gong verte nemnde millom dykk, so det sømer seg for heilage,
4  og skjemdarferd og dårleg svall og lauslyndt skjemt, som alt saman er usømeleg, men heller takksegjing!
5  For dette veit de og skynar at ingen horkar eller urein eller gjerug - som er ein avgudsdyrkar - hev arv i Kristi og Guds rike.
6  Lat ingen dåra dykk med tome ord! for av slike ting kjem Guds vreide yver dei vantruande.
7  Hav difor ingen ting saman med dei!
8  For de var fordom myrker, men no er de ljos i Herren; ferdast som born av ljoset
9  - for frukti av ljoset syner seg i all godleik og rettferd og sanning -
10  so de prøver kva som er Herren til hugnad,
11  og hav inkje samlag med dei fruktlause gjerningar av myrkret, men refs dei heller!
12  For det som løynleg vert gjort av dei, er det skamleg endå berre å tala um;
13  men når det vert refst, vert det alt saman openberra av ljoset; for alt som vert openberra, er ljos.
14  Difor segjer skrifti: Vakna, du som søv, og statt upp frå dei daude, og Kristus skal lysa for deg.
15  Sjå difor til korleis de kann ferdast varleg, ikkje som uvise, men som vise,
16  so de kjøper den laglege tidi; for dagane er vonde!
17  Ver difor ikkje uvituge, men skyna kva Herrens vilje er!
18  Og fyll dykk ikkje av vin, som det er skamløysa i, men vert fyllte med Anden,
19  so de talar til kvarandre med salmar og lovsongar og åndelege visor og syng og leikar i dykkar hjarto for Herren,
20  og alltid takkar Gud og Faderen for alle ting i vår Herre Jesu Kristi namn,
21  og er kvarandre undergjevne i otte for Kristus!
22  De konor, ver dykkar eigne menn undergjevne som Herren!
23  For mannen er hovudet for kona, liksom Kristus er hovudet for kyrkja, han som er frelsar for lekamen sin.
24  Men liksom kyrkja er Kristus undergjevi, so skal og konone vera mennene sine undergjevne i alle ting.
25  De menn, elska konone dykkar, liksom Kristus elska kyrkja og gav seg sjølv for henne,
26  so han kunde helga henne, med di han reinsa henne ved vassbadet i ordet,
27  so han sjølv kunde framstella kyrkja for seg i herlegdom, utan flekk eller rukka eller noko slikt, men so ho kunde vera heilag og ulastande.
28  Soleis skyldar mennene å elska konone sine som sine eigne lekamar. Den som elskar kona si, elskar seg sjølv;
29  for aldri hev nokon hata sitt eige kjøt, men han føder og fjelgar det, liksom Kristus gjer med kyrkja;
30  for me er lemer på hans lekam.
31  Difor skal mannen skiljast med far og mor og halda seg hjå kona si, og dei tvo skal vera eitt kjøt.
32  Denne løyndommen er stor - men eg tenkjer på Kristus og kyrkja.
33  Men de og skal elska, kvar si kona som seg sjølv, og kona skal hava age for mannen.
 
 
# Paulus' brev til Efeserne 6
1  De born, lyd dykkar foreldre i Herren, for det er rett.
2  Æra far din og mor di - dette er det fyrste bodet med lovnad -
3  so det må ganga deg vel, og du fær leva lenge i landet.
4  Og de feder, arga ikkje borni dykkar, men fostra dei upp i Herrens tukt og påminning!
5  De tenarar, ver lydige mot dykkar herrar etter kjøtet, med age og otte, i dykkar hjartans einfelde, som mot Kristus,
6  ikkje med augnetenesta, som slike som vil tekkjast menneske, men som Kristi tenarar, so de gjer Guds vilje av hjarta
7  og godviljugt tener som for Herren og ikkje som for menneske;
8  for de veit at kva godt kvar gjer, det skal han få att av Herren, anten han so er tenar eller fri mann.
9  Og de herrar, gjer det same mot dei, so de let vera å truga; for de veit at både deira og dykkar Herre er i himmelen, og han gjer ikkje skil på folk.
10  Elles, vert sterke i Herren og i hans veldes kraft!
11  Klæd dykk i Guds fulle herbunad, so de kann standa dykk imot djevelens sløge åtak!
12  For me hev ikkje strid mot blod og kjøt, men mot herrevelde, mot makter, mot heimsens herrar som råder i myrkret i denne tid, mot vondskaps åndeher i himmelrømdi.
13  Tak difor Guds fulle herbunad på, so de kann standa imot på den vonde dag og verta standande når de hev vunne yver alt.
14  So statt då umgyrde um dykkar lend med sanning, og klædde i rettferds-brynja,
15  og umbundne på føtene med den tilbunad til strid som evangeliet um freden gjev.
16  Og tak attåt alt dette tru-skjolden, so de med den kann sløkkja alle gloande piler frå den vonde,
17  og tak frelse-hjelmen og Andens sverd, som er Guds ord,
18  medan de alltid bed i Anden med all bøn og påkalling og er årvakne i det med all trott og bøn for alle dei heilage,
19  og for meg med, at det må verta gjeve meg ord når eg opnar min munn, so eg med fritt mod kann kunngjera løyndomen i evangeliet,
20  den som eg er sendebod for i lekkjor, at eg må tala med frimod um han, soleis som eg bør tala.
21  Men so de og kann få vita um mitt tilstand, korleis det gjeng meg, skal Tykikus fortelja dykk alt, han den kjære bror og true tenar i Herren,
22  som eg just difor sender til dykk at de skal få vita korleis det er med oss, og at han kann trøysta hjarto dykkar.
23  Fred vere med brørne, og kjærleik med tru, frå Gud Fader og Herren Jesus Kristus!
24  Nåde vere med alle som elskar vår Herre Jesus Kristus med uforgjengeleg kjærleik!
 
 
# Paulus' brev til Filipperne 1
1  Paulus og Timoteus, Kristi Jesu tenarar - til alle dei heilage i Kristus Jesus som er i Filippi, med tilsynsmenn og tenarar for kyrkjelyden:
2  Nåde vere med dykk og fred frå Gud, vår Fader og Herren Jesus Kristus!
3  Eg takkar min Gud so tidt eg kjem dykk i hug,
4  med di eg alltid når eg bed, gjer mi bøn for dykk alle med gleda,
5  på grunn av dykkar samfund med meg i arbeidet for evangeliet frå fyrste dagen og alt til no.
6  Og eg er fullvis um dette at han som tok til med ei god gjerning i dykk, skal fullføra henne alt til Jesu Kristi dag.
7  Det er no og rett at av meg å tenkja so um dykk alle, både i mine lekkjor og når eg forsvarar og stadfester evangeliet, sidan de alle hev lut med meg i nåden.
8  For Gud er mitt vitne kor eg lengtar etter dykk alle med Kristi Jesu hjartelag.
9  Og dette bed eg um at dykkar kjærleik endå må verta alt rikare og rikare på kunnskap og skynsemd,
10  for at de må kunna døma um dei ymse ting, so de kann vera reine og ikkje til meinstøyt til Kristi dag,
11  fyllte med rettferds frukt, som vert verka ved Jesus Kristus, Gud til æra og lov.
12  Eg vil at de skal vita, brør, at min lagnad heller hev vore til framgang for evangeliet,
13  so det hev vorte kunnigt for er heile livvakti og for alle dei andre at det er for Kristi skuld eg er i lekkjor,
14  og dei fleste av brørne i Herren hev fenge tiltru til mine lekkjor og dermed fenge endå meir mod til å tala ordet utan otte.
15  Sume forkynner vel og Kristus av ovund og kivslyst, men sume og av godvilje;
16  desse forkynner Kristus av kjærleik, med di dei veit at eg er sett til å forsvara evangeliet,
17  men hine gjer det av stridssykja, ikkje med rein hug, for dei tenkjer å leggja trengsla attåt lekkjone mine.
18  Kva so? Kristus vert då forkynt på kvar måten, anten det no vert gjort for syn skuld eller i sanning, og det gleder eg meg yver. Ja, eg skal og heretter få gleda meg;
19  for eg veit at dette skal verta til frelsa for meg ved dykkar bøn, og hjelpi av Jesu Kristi Ande,
20  etter di det er mi lengting og von at eg ikkje i nokon ting skal verta til skammar, men at Kristus, som alltid, so og no, med alt frimod skal verta herleggjord ved min lekam, anten det vert ved liv eller ved daude.
21  For det å leva er for meg Kristus, og det å døy er ei vinning.
22  Men dersom det å leva i kjøtet gjev meg frukt av mi gjerning, so veit eg ikkje kva eg skal velja,
23  men eg stend rådvill millom dei tvo ting, med di eg hev hug til å fara herifrå og vera med Kristus, for det er so ovleg mykje betre;
24  men å verta verande i kjøtet er naudsynlegare for dykkar skuld.
25  Og av di eg er viss på det, so veit eg at eg skal leva og vera hjå dykk alle til dykkar framgang og gleda i trui,
26  so dykkar ros kann verta rik i Kristus Jesus ved meg, når eg kjem til dykk att.
27  Berre far dykkar livsferd so som verdigt er for Kristi evangelium, so eg, anten eg kjem og vitjar dykk eller er fråverande, kann høyra um dykk at de stend faste i EIN Ande, so de med EI sjel strider med meg for trui på evangeliet
28  og ikkje i nokon ting let dykk skræma av dei som stend i mot; det er for dei ei varsling um undergang, men for dykk um frelsa, og det frå Gud.
29  For dykk vart det unnt, for Kristi skuld - ikkje berre å tru på han, men og å lida for hans skuld,
30  med di de hev den same strid som de såg eg hadde, og no høyrer at eg hev.
 
 
# Paulus' brev til Filipperne 2
1  Er det då nokor trøyst i Kristus, er det nokor hugsvaling i kjærleik, er det noko samfund i Anden, er det nokor medkjensla og miskunn,
2  so gjer mi gleda fullkomi, so de hev same hug, med di de hev same kjærleiken og samlyndte hev den eine hugen,
3  ikkje gjer noko av stridssykja eller lyst til tom æra, men i audmykt vyrder kvarandre høgre enn dykk sjølve.
4  Sjå ikkje kvar på sin eigen bate, men kvar på baten til dei andre og!
5  Lat dette huglaget vera i dykk, som og var i Kristus Jesus,
6  han som, då han var i Guds skapnad, ikkje heldt det for eit ran å vera Gud lik,
7  men gav sjølv avkall på det og tok ein tenars skapnad på seg, med di han kom i likning med menneske,
8  og då han i åtferd var funnen som eit menneske, nedra han seg sjølv, so han vart lydig alt til dauden, ja til dauden på krossen.
9  Difor hev og Gud storleg upphøgt han og gjeve han det namn som er yver kvart eit namn,
10  so i Jesu namn skal kvart kne bøygja seg, deira som er i himmelen, og på jordi og under jordi,
11  og kvar tunge skal sanna at Jesus Kristus er Herre, til Gud Faders æra.
12  Difor, mine kjære, liksom de alltid hev vore lydige, so arbeid, ikkje berre som då eg var nærverande, men endå meir no når eg er fråverande, på dykkar frelse med age og otte!
13  For Gud er den som verkar i dykk både å vilja og verka etter hans hugnad.
14  Gjer alt utan murring og tvilsmål,
15  so de kann vera lastelause og reine, Guds ulastande born midt i ei ukyndt og rangsnudd ætt, der de syner dykk som ljos i verdi,
16  med di de held fram livsens ord, til ros for meg på Kristi dag, at eg ikkje hev laupt til unyttes eller arbeidt til unyttes.
17  Men um eg og vert ofra medan eg gjer altartenesta og ber dykkar tru fram til offer, so gleder eg meg, og gleder meg saman med dykk alle.
18  Gled og de dykk like eins, og gled dykk saman med meg!
19  Eg hev den voni i Herren Jesus at eg snart kann senda Timoteus til dykk, so eg og kann verta glad i hug, når eg får vita korleis det er med dykk.
20  For eg hev ingen med slikt eit lynde, som so ærleg kann hava umsut for dykk;
21  for dei søkjer alle sitt eige, ikkje det som høyrer Jesus Kristus til;
22  men hans prøvde truskap kjenner de, at liksom ein son tenar far sin, so hev han tent med meg for evangeliet.
23  Han vonar eg då å kunna senda straks når eg ser utgangen på saki mi.
24  Men eg hev den tillit i Herren at eg og sjølv skal koma snart.
25  Eg fann det naudsynleg å senda til dykk Epafroditus, min bror og medarbeidar og medstridsmann og dykkar sendemann og tenar til å råda bot på min trong,
26  av di han lengta etter dykk alle og var ottefull for di de hadde høyrt at han hadde vorte sjuk.
27  For han vart verkeleg sjuk og dauden nær; men Gud gjorde miskunn mot han, ja, ikkje berre mot han, men mot meg og, so eg ikkje skulde hava sorg på sorg.
28  Difor sender eg han so mykje snarare, so de kann gleda dykk ved å sjå han att, og eg vera meir sutlaus.
29  Tak då imot han i Herren med all gleda, og haldt slike i æra!
30  For det var for Kristi gjerning skuld han kom dauden nær, då han våga livet so han kunde bøta på saknaden av dykk i tenesta mot meg.
 
 
# Paulus' brev til Filipperne 3
1  Elles, mine brør, gled dykk i Herren! Å skriva det same til dykk er meg ikkje til møda, men dykk til styrkjing.
2  Gjev akt på hundane, gjev akt på dei vonde arbeidarane, gjev akt på dei sundskorne!
3  For me er dei umskorne, me som tener Gud i hans Ande og rosar oss i Kristus Jesus og ikkje lit på kjøt,
4  endå eg hev det som eg kunde lita på ogso i kjøt. Um ein annan tykkjer at han kann lita på kjøt, so kann eg det endå meir,
5  eg som er umskoren den åttande dagen, er av Israels folk, av Benjamins ætt, ein hebrear av hebrearar, i syn på lovi ein farisear,
6  ihuga ein forfylgjar av kyrkjelyden, i rettferd etter lovi ulastande.
7  Men det som var meg ei vinning, det hev eg for Kristi skuld halde for tap.
8  Ja, eg held og i sanning alt for tap, av di kunnskapen um Kristus Jesus, min Herre, er so mykje meir verd; for hans skuld hev eg tapt det alt saman, og eg held det for skarn, so eg kann vinna Kristus
9  og verta funnen i han, ikkje med mi rettferd, den som er av lovi, men med den som ein fær ved trui på Kristus, rettferdi av Gud på grunn av trui,
10  so eg må kjenna han og krafti av hans uppstoda og samlaget i hans lidingar, med di eg vert lik med han i hans daude,
11  um eg då kann nå fram til uppstoda frå dei daude.
12  Ikkje so at eg alt hev gripe det eller alt er fullkomen; men eg jagar etter det, um eg kann gripa det, etter som eg og er gripen av Kristus Jesus.
13  Brør, eg trur ikkje um meg sjølv at eg hev gripe det.
14  Men eitt gjer eg: eg gløymer det som er attanfor, og tøygjer meg etter det som er framanfor, og jagar mot målet, til den sigersprisen som Gud hev kalla oss til der ovan i Kristus Jesus.
15  So mange då som er fullkomne, lat oss hava denne tenkjemåte! og um de i noko tenkjer annarleis, so skal Gud og openberra dykk dette;
16  berre at me, so langt me er komne, held fram i same faret!
17  Vert mine etterfylgjarar, de og, brør, og sjå på dei som ferdast soleis som de hev oss til fyredøme!
18  For det ferdast mange, som eg tidt hev sagt dykk og no endå med tåror segjer er fiendar av Kristi kross,
19  dei som endar med fortaping, som hev buken til sin gud, og som set si æra i si skjemd, dei som trår etter dei jordiske ting.
20  For vårt rike er i himmelen, og derifrå ventar me og Herren Jesus Kristus som frelsar,
21  han som skal umskapa vår nedrings-lekam, so han vert lik hans herlegdoms-lekam, etter hans kraft til å leggja alle ting under seg.
 
 
# Paulus' brev til Filipperne 4
1  Difor, mine brør, som eg elskar og lengtar etter, mi gleda og min krans, statt soleis støde i Herren, de kjære!
2  Evodia påminner eg, og Syntyke påminner eg um å vera samlyndte i Herren.
3  Ja, eg bed og deg, du som med rette heiter Synzygus, ver dei til hjelp! for dei hev stridt med meg i evangeliet saman med Klemens og dei andre medarbeidarane - deira namn stend i livsens bok.
4  Gled dykk i Herren alltid! atter vil eg segja det: Gled dykk!
5  Lat dykkar godlynde verta kjent for alle menneske! Herren er nær.
6  Gjer dykk ingi sut for noko ting, men lat i alle ting dykkar ynske koma fram for Gud i påkalling og bøn med takksegjing;
7  og Guds fred, som gjeng yver alt vit, skal vara dykkar hjarto og dykkar tankar i Kristus Jesus.
8  Elles, brør, alt som er sant, alt som er æva verdt, alt som er rettferdigt, alt som er reint, alt som er elskeleg, alt som hev eit godt namn, kvar ei dygd og alt som priseleg er - gjev akt på det!
9  Det som de og hev lært og motteke og høyrt og sett hjå meg, gjer det! og fredens Gud skal vera med dykk.
10  Eg vart storleg glad i Herren av di de endeleg ein gong er komne so vidt til velmakt att at de kunde tenkja på min bate, som de og fyrr tenkte på, men de hadde ikkje høve til det.
11  Ikkje so at eg segjer dette av trong; for eg hev lært å vera nøgd med det eg hev.
12  Eg veit å leva i ringe kår, eg veit og å leva i nøgd; i alt og i alle ting er eg innvigd, både å verta mett og vera svolten, både å hava nøgdi og hava vanråd;
13  alt maktar eg i han som gjer meg sterk.
14  Men endå gjorde de rett i å vera med meg i mi trengsla.
15  Men de veit og, de filipparar, at i den fyrste tid evangeliet kom til dykk, då eg for frå Makedonia, kom ingen kyrkjelyd i rekneskap med meg yver gjeve og motteke utan de åleine;
16  for ogso i Tessalonika sende de meg både ein gong og tvo gonger det eg turvte.
17  Ikkje so at eg trår etter gåva, men eg trår etter den frukti av henne som rikleg kjem dykk til gode.
18  Men no hev eg fenge alt og hev nøgdi; eg hev fullt upp sidan eg med Epafroditus fekk sendingi frå dykk, ein yndeleg ange, eit offer til gleda og hugnad for Gud.
19  Og min Gud skal etter sin rikdom fullt upp bøta på all dykkar trong i herlegdom i Kristus Jesus.
20  Men vår Gud og Fader vere æra i all æva! Amen.
21  Helsa kvar heilag i Kristus Jesus!
22  Brørne hjå meg helsar dykk; alle dei heilage helsar dykk, mest dei som høyrer til huslyden åt keisaren.
23  Herren Jesu Kristi nåde vere med dykkar ånd!
 
 
# Paulus' brev til Kolosserne 1
1  Paulus, Kristi Jesu apostel ved Guds vilje, og broderen Timoteus
2  - til dei heilage og truande brør i Kristus i Kolossæ: Nåde vere med dykk og fred frå Gud vår Fader!
3  Me takkar alltid Gud og vår Herre Jesu Kristi Fader når me bed for dykk,
4  sidan me høyrde um dykkar tru på Kristus Jesus og den kjærleik de hev til alle dei heilage,
5  for den voni skuld som er gøymd åt dykk i himmelen, den som de fyrr hev høyrt um gjenom sanningsordet i evangeliet,
6  som er kome til dykk, liksom det er i heile verdi og ber frukt og veks som hjå dykk, frå den dag då de høyrde det og lærde å kjenna Guds nåde i sanning,
7  so som de hev lært av Epafras, vår kjære medtenar, som er ein tru Kristi tenar får dykk,
8  som og hev fortalt oss um dykkar kjærleik i Anden.
9  Difor held me frå den dag me høyrde det, ikkje heller upp med å gjera bøn for dykk og beda um at de må verta fyllte med kunnskap um hans vilje i all åndeleg visdom og skynsemd,
10  so de kann ferdast verdigt for Herren til all hugnad, so de ber frukt og veks i all god gjerning ved kunnskapen um Gud,
11  so de vert styrkte med all styrke etter hans herlegdoms kraft til alt tolmod og langmod,
12  so de med gleda takkar Faderen, som gjorde oss duglege til å få arvlut med dei heilage i ljoset,
13  han som fria oss ut frå myrkers makt og sette oss yver i sin kjære Sons rike.
14  I han hev me utløysingi, forlating for syndene.
15  Og han er eit bilete av Gud den usynlege, den fyrstefødde framfor all skapning;
16  for i han er alle ting skapte, dei i himmelen og dei på jordi, det synlege og det usynlege, anten det so er kongssæte eller herredøme eller makter eller yverråder; alt saman er det skapt ved han og til han,
17  og han er fyrr enn alle ting, og alle ting stend ved lag ved han.
18  Og han er hovudet for lekamen, som er kyrkja, han som er upphavet, den fyrstefødde av dei daude, so han i alle måtar skulde vera den fremste;
19  for det var Guds vilje at heile hans fylla skulde bu i han,
20  og ved han å forlika alle ting med seg, med di han gjorde fred med blodet på krossen hans - ved han, anten det so er dei på jordi eller dei i himmelen.
21  Ogso dykk, som fordom var framande og fiendar ved dykkar huglag, i dei vonde gjerningane,
22  dykk hev han no forlikt i hans jordiske lekam ved dauden, for å stella dykk fram for si åsyn heilage og ulastande og uklandrande,
23  so framt de vert verande i trui, grunnfeste og trauste, og ikkje let dykk rikka frå den voni evangeliet gjev, det som de hev høyrt, som er forkynt for kvar skapning under himmelen, og som eg, Paulus, vart tenar for.
24  No gleder eg meg yver mine lidingar for dykk og utfyller i mitt kjøt det som endå vantar i Kristi trengslor, for hans lekam, som er kyrkja,
25  som eg vart tenar for etter det Guds hushald som er meg gjeve millom dykk, det vil segja å fullføra Guds ord,
26  den løyndomen som var duld frå alle tider og ætter vart til, men no er openberra for hans heilage,
27  som Gud vilde kunngjera kor rik på herlegdom denne løyndomen er millom heidningane, det er Kristus millom dykk, voni um herlegdom.
28  Og han forkynner me, med di me påminner kvart menneske og lærer kvart menneske med all visdom, so me kann stella kvart menneske fram fullkomne i Kristus.
29  For dette arbeider eg og, med di eg strider med hans kraft, som verkar i meg med styrke.
 
 
# Paulus' brev til Kolosserne 2
1  For eg vil at de skal vita kor stor strid eg hev for dykk og dei i Laodikea og so mange som ikkje hev set mitt andlet i kjøtet,
2  for at hjarta deira må verta trøysta, so dei vert samanknytte i kjærleik og vinn fram til heile rikdomen av det fullvisse skyn, til kunnskap um Guds løyndom, det er Kristus,
3  han som alle skattar av visdom og kunnskap finst løynde i.
4  Dette segjer eg so ingen skal dåra dykk med lokkande tale.
5  For um eg enn er fråverande i kjøtet, er eg like vel saman med dykk i åndi, og ser med gleda dykkar gode skipnad og den faste grunnen i dykkar tru på Kristus.
6  Liksom de då fekk Kristus Jesus forkynt som Herre; so ferdast i han,
7  so at de er rotfeste og vert uppbygde i han og stadfeste i trui, so som de lærde, rike på henne med takksegjing.
8  Sjå til at det ikkje må vera nokon som gjer dykk til herfang med verdsleg visdom og tom dåring, etter fråsegner av menneske, etter barnelærdomen åt verdi og ikkje etter Kristus.
9  For i han bur heile guddomsfylla lekamleg,
10  og de er fyllt i han, som er hovudet for all makt og yverråd;
11  i han vart de og umskorne med ei umskjering som ikkje er gjord med hender, ved avkleding av kjøtslekamen, ved Kristi umskjering,
12  då de vart gravlagde med han i dåpen; der vart de og uppreiste med han ved trui på Guds kraft, han som reiste han upp frå dei daude.
13  Ogso dykk, som var daude ved dykkar misgjerningar og dykkar kjøts fyrehud, gjorde han levande med han, med di han tilgav oss alle våre misgjerningar
14  og strauk ut skuldbrevet mot oss, som var skrive med bodord, det som vitna mot oss, og han rudde det undan med di han nagla det til krossen.
15  Han avvæpna maktene og yverrådene og synte dei openberrleg fram, då han viste seg som sigerherre yver dei på krossen.
16  Lat difor ingen døma dykk for mat eller drykk, eller i spursmål um høgtid eller nymåne eller sabbat!
17  desse ting er berre ein skugge av det som skulde koma, men lekamen høyrer Kristus til.
18  Lat ingen røva sigersprisen frå dykk, um nokon freistar på det med audmykt og engledyrking, med det han fer med syner, vert ovmodig utan grunn av sin kjøtlege hug
19  og ikkje held fast ved hovudet, han som heile lekamen veks Guds vokster ut ifrå, tilhjelpt og samanfest ved sine ledmot og band.
20  Hev de døytt med Kristus og soleis vorte frigjorde frå barnelærdomen åt verdi, kvi gjev dei dykk då, som um de skulde leva i verdi, slike bod:
21  Du skal ikkje taka, ikkje smaka, ikkje røra
22  - det vil segja slikt som alt saman er etla til øyding ved bruk - etter bod og lærdomar av menneske,
23  som vel hev visdom ved sjølvgjord dyrking og audmykt og vyrdløysa mot lekamen, men ikkje ved noko som er æra verdt, berre til mette for kjøtet?
 
 
# Paulus' brev til Kolosserne 3
1  Er de då uppreiste med Kristus, so søk det som er der uppe, der Kristus sit ved Guds høgre hand!
2  Hav hug til det som er der uppe, ikkje til det som er på jordi!
3  For de er hev døytt, og dykkar liv er løynt med Kristus i Gud.
4  Når Kristus, vårt liv, vert openberrar, då skal de og verta openberra med han i herlegdom.
5  So døyd då dykkar jordiske lemer: utukt, ureinskap, ovhug, vond lyst og havesykje, som er avgudsdyrking!
6  for desse ting kjem Guds vreide yver dei vantruande;
7  millom dei ferdast de og fordom, den tid de levde i desse ting;
8  men no skal de og leggja dei alle av: vreide, illska, vondskap, spotting, skamleg tale av dykkar munn.
9  Ljug ikkje mot kvarandre, de som hev avklædt det gamle mennesket med dei gjerningar det gjer,
10  og iklædt dykk det nye, som vert uppnya til kunnskap etter sin skapars bilete;
11  her er ikkje grekar og jøde, umskjering og fyrehud, barbar, skyte, træl, fri man, men Kristus er alt og i alle.
12  Iklæd dykk då, som er Guds utvalde, heilage og kjære, hjarteleg miskunn, godleik, audmykt, spaklynde, langmod,
13  so de toler kvarandre og tilgjev kvarandre, um nokon hev kjæremål mot noko; som Kristus tilgav dykk, soleis de og!
14  Men attåt alt dette iklæd dykk kjærleiken, som er bandet um fullkomenskapen!
15  Og Kristi fred råde i dykkar hjarto, den som de og vart kalla til i EIN lekam, og ver takksame!
16  Lat Kristi ord bu rikleg hjå dykk, so de lærer og påminner kvarandre i all visdom med salmar og lovsongar og åndelege visor og syng yndeleg i dykkar hjarto for Gud,
17  og alt som de gjer i ord eller gjerning, gjer det alt i Herren Jesu namn, med takk til Gud Fader ved han!
18  De konor, ver mennene dykkar undergjevne, so som det sømer seg i Herren!
19  De menn, elska konone dykkar og ver ikkje beiske imot dei!
20  De born, lyd foreldri dykkar i alle ting! for det er til hugnad for Herren.
21  De fedrar, arga ikkje borni dykkar, so dei ikkje skal missa modet!
22  De tenarar, ver lydige i alle ting mot herrane dykkar etter kjøtet, ikkje med augnetenesta, som slike som strevar etter å tekkjast menneske, men i hjartans einfelde, med di de ottast Herren!
23  Det de gjer, gjer det av hjarta, so som for Herren og ikkje for menneske,
24  for de veit at de skal få arven til løn av Herren. Ten Herren Kristus!
25  For den som gjer urett, skal få den urett att som han gjorde, og det vert ikkje gjort skil på folk.
 
 
# Paulus' brev til Kolosserne 4
1  De herrar, gjer imot tenarane dykkar som rett og rimeleg er, for de veit at de og hev ein herre i himmelen!
2  Ver trottuge i bøni, so de vaker i henne med takksegjing!
3  Og bed for oss med, at Gud må opna oss ei dør for ordet so me kann forkynna Kristi løyndom, den som eg og er i lekkjor for,
4  so eg kann openberra han so som eg bør tala.
5  Ferdast visleg med dei som er utanfor, so de kjøper den laglege tid!
6  Lat talen dykkar alltid vera tekkeleg, krydda med salt, so de veit korleis de skal svara kvar og ein.
7  Korleis det gjeng meg, det skal Tykikus kunngjera dykk alt saman, han min kjære bror og trugne hjelpar og medtenar i Herren,
8  som eg sender til dykk just for dette, so de skal få vita korleis det er med oss, og so han skal trøysta dykkar hjarto,
9  saman med Onesimus, den trugne og kjære bror, som er frå dykkar by. Korleis det er her, det skal dei kunngjera dykk alt saman.
10  Aristarkus, min medfange, helsar dykk, og Markus, syskenbarnet åt Barnabas, som de fekk påbod um - når han kjem til dykk, so tak imot han! -
11  og Jesus som hev tilnamnet Justus; desse er av dei umskorne dei einaste medarbeidarar for Guds rike som hev vorte meg til hugge.
12  Epafras helsar dykk, han som er frå dykkar by, ein Kristi Jesu tenar som alltid strider for dykk i sine bøner, at de må standa fullkomne og fullvisse i all Guds vilje;
13  for eg gjev han det vitnemålet at han hev mykje strev for dykk og dei i Laodikea og dei i Hierapolis.
14  Lukas helsar dykk, den kjære lækjaren, det same gjer Demas.
15  Helsa brørne i Laodikea, og Nymfas og kyrkjelyden i hans hus!
16  Og når dette brevet er lese hjå dykk, so syt for at det og vert lese hjå kyrkjelyden hjå Laodikearane, og at de får lesa brevet frå Laodikea!
17  Og seg til Arkippus: Tak vare på den tenesta som du hev motteke i Herren, so du fullfører henne!
18  Helsing med mi, Paulus', hand: Kom i hug lekkjone mine! Nåden vere med dykk!
 
 
# Paulus' første brev til Tessalonikerne 1
1  Paulus og Silvanus og Timoteus - til kyrkjelyden åt tessalonikarane i Gud Fader og Herren Jesus Kristus: Nåde vere med dykk og fred!
2  Me takkar alltid Gud for dykk alle når me kjem dykk i hug i bønene våre,
3  med di me uavlatande minnest dykkar verksemd i trui og arbeid i kjærleiken og tolmod i voni på vår Herre Jesus Kristus for vår Gud og Faders åsyn;
4  for me er visse på at de er utvalde, brør, de som er elska av Gud.
5  For vårt evangelium kom ikkje til dykk berre i ord, men og i kraft og i den Heilage Ande og i stor fullvissa, liksom de veit korleis me var millom dykk for dykkar skuld;
6  og de vart våre etterfylgjarar, ja Herrens, med di de tok imot ordet i myki trengsla med gleda i den Heilage Ande,
7  so de vart eit fyredøme for alle dei truande i Makedonia og Akaia.
8  For ifrå dykk hev Herrens ord ljoda ut; ikkje berre i Makedonia og Akaia, men alle stader er dykkar tru på Gud komi ut, so me ikkje treng tala noko um det;
9  for dei fortel sjølve um oss kva inngang me fann hjå dykk, og korleis de vende dykk til Gud frå avgudane, til å tena den levande og sanne Gud
10  og venta på Son hans frå himmelen, han som han vekte upp frå dei daude, Jesus, som frelsar oss frå den komande vreiden
 
 
# Paulus' første brev til Tessalonikerne 2
1  For de veit sjølve, brør, um vår inngang hjå dykk, at han ikkje hev vore til fåfengs;
2  men endå me fyreåt hadde lide og vorte ille medfarne i Filippi, som de veit, fekk me då frimod i vår Gud til å tala Guds evangelium til dykk i stor strid.
3  For vår forkynning kjem ikkje av villfaring eller av urein hug, eller med svik;
4  men liksom me er haldne verdige av Gud til å få evangeliet yverlate, soleis talar me, ikkje som dei som vil tekkjast menneske, men Gud, han som prøver hjarto våre.
5  For korkje kom me med smeikjande ord, som de veit, eller med skalkeskjol for havesykja, Gud er vårt vitne,
6  ikkje heller søkte me æra av menneske, korkje av dykk eller av andre, endå me kunde ha kravt vyrdnad som Kristi apostlar;
7  men me var milde millom dykk: som ei mor vermer borni ved barmen,
8  soleis var me i inderleg kjærleik til dykk viljuge til å gjeva dykk ikkje berre Guds evangelium, men og vårt eige liv, av di de vart oss kjære.
9  For de minnest då, brør, vårt strev og vår møda: medan me forkynte arbeidde natt og dag, so me ikkje skulde vera nokon av dykk til tyngsla, forkynte me Guds evangelium for dykk.
10  De er vitne, og Gud med, kor heilagt og rettferdigt og ulastande me ferdast hjå dykk, de truande,
11  liksom de veit kor me påminte kvar og ein av dykk, som ein far borni sine, og la dykk på hjarta
12  og bad dykk inderleg at de skulde ferdast so som verdig er for Gud, som hev kalla dykk til sitt rike og sin herlegdom.
13  Og difor takkar me og uavlatande Gud for at då de fekk det Guds ord me forkynte, so tok de imot det, ikkje som eit menneskeord, men - som det i sanning er - eit Guds ord, som og tér seg verksamt i dykk som trur.
14  For de, brør, hev vorte etterfylgjarar til dei Guds kyrkjelydar som er i Kristus Jesus i Judea; for de hev og lide det same av dykkar eigne landsmenn som dei hev lide av jødane,
15  som og slo Herren Jesus og profetane i hel og forfylgde oss og ikkje er Gud til hugnad og stend alle menneske imot,
16  med di dei meinkar oss i å tala til heidningane, so dei kann verta frelste - so dei alltid må fylla sitt syndemål. Men vreiden hev endeleg nått dei!
17  Men då me, brør, ei liti stund hadde våre skilde frå dykk, med åsyn, ikkje med hjarta, so gjorde me oss i vår store lengting so mykje større umak for å få sjå dykkar åsyn,
18  for di me gjerne vilde koma til dykk - eg, Paulus, både ein gong og tvo gonger - men Satan hindra oss.
19  For kven er vel vår von eller vår gleda eller vår heiderskrans? Er ikkje de det og for vår Herre Jesu åsyn når han kjem att?
20  For de er vår æra og gleda.
 
 
# Paulus' første brev til Tessalonikerne 3
1  Difor, då me ikkje lenger kunde halda det ut, rådde me oss til å verta åleine att i Aten,
2  og me sende Timoteus, vår bror og Guds tenar i Kristi evangelium, for å styrkja dykk og påminna dykk um trui dykkar,
3  at ikkje nokon måtte verta ustød i desse trengslone. De veit sjølve at me er sette til det;
4  for då me var hjå dykk, sa me dykk fyreåt at me skulde koma til å lida trengslor, so som det og gjekk, og som de veit.
5  Difor sende eg og bod, då eg ikkje lenger kunde halda det ut, so eg kunde få vita um dykkar tru, um freistaren skulde ha freista dykk og vårt arbeid skulde verta til unyttes.
6  Men no då Timoteus er komen til oss frå dykk og hev bore oss godt bod um dykkar tru og kjærleik, og at de alltid hev oss i venleg minne og lengtar etter å sjå oss, liksom me lengtar etter dykk,
7  so vart me då trøysta yver dykk, brør, i all vår naud og trengsla, ved dykkar tru.
8  For no lever me, so framt de stend støde i Herren.
9  For kva takk kann me gjeva Gud att for dykk, for all den gleda som me kjenner yver dykk for vår Guds åsyn,
10  medan me natt og dag naudbed um å få sjå dykkar åsyn og bøta på det som endå vantar i dykkar tru?
11  Men han, vår Gud og vår Fader, og vår Herre Jesus styrer vår veg til dykk!
12  Og dykk gjere Herren fullrådde og ovrike på kjærleik til kvarandre og til alle, liksom me er det mot dykk,
13  for at han kann styrkja hjarto dykkar, og de vert ulastelege i heilagdom for vår Gud Faders åsyn når vår Herre Jesus kjem med alle sine heilage!
 
 
# Paulus' første brev til Tessalonikerne 4
1  Elles, brør, bed me no og påminner dykk i Herren Jesus at liksom de hev lært av oss korleis de skal ferdast og tekkjast Gud, som de alt gjer, so må de alt meir gjera framgang i det.
2  De veit då kva bod me gav dykk ved Herren Jesus.
3  For dette er Guds vilje, dykkar helging: at de skal halda dykk frå utukt;
4  at kvar og ein av dykk veit å vinna seg sin eigen make i helging og æra,
5  ikkje med ovhug i lyst so som heidningane, som ikkje kjenner Gud;
6  at ingen skal gjera bror sin urett eller uskil i det som han hev å gjera med han; for Herren er hemnar for alt slikt, som me og fyrr hev sagt og vitna for dykk.
7  For Gud kalla oss ikkje til ureinskap, men til helging.
8  Den som då mismæter dette, han mismæter ikkje eit menneske, men Gud, som og gjev sin Heilage Ande i dykk.
9  Men um broderkjærleiken treng de ikkje til at nokon skriv til dykk; for de er sjølve lærde av Gud til å elska kvarandre;
10  for de gjer det og mot alle brørne i heile Makedonia. Men me legg dykk på hjarta, brør, at de alt meir må gjera framgang i det
11  og setja dykkar æra i å leva stilt og taka vare på dykkar eigne saker og arbeida med hendene, som me hev bode dykk,
12  so de må ferdast sømeleg med dei som er utanfor, og ikkje trenga til nokon.
13  Men me vil ikkje, brør, at de skal vera uvitande um dei som er avsovna, so de ikkje skal syrgja liksom dei andre, som ikkje hev nokor von.
14  For so sant me trur at Jesus døydde og stod upp att, so skal og Gud ved Jesus føra dei avsovna saman med han.
15  For dette segjer me dykk med eit ord av Herren at me som lever, som vert att til dess Herren kjem, ikkje skal koma i fyrevegen for dei som er avsovna;
16  for Herren sjølv skal koma ned frå himmelen med bjodande rop, med yverengels røyst og med Guds basun, for dei som er avlidne i Kristus, skal fyrst standa upp;
17  so skal me som lever, som vert att, saman med dei verta rykte i skyer upp i lufti til å møta Herren.
18  So trøysta då kvarandre med desse ordi!
 
 
# Paulus' første brev til Tessalonikerne 5
1  Men um tidene og stundene, brør, treng de ikkje til at ein skriv til dykk;
2  for de veit sjølve grant at Herrens dag kjem som ein tjuv um natti.
3  Når dei segjer: Fred og ingen fare! då kjem ein brå undergang yver dei, liksom føderiene den som er med barn, og dei skal slett ikkje sleppa undan.
4  Men de, brør, er ikkje i myrkret, so dagen skulde koma på dykk som ein tjuv;
5  for de er alle born av ljoset og born av dagen; me høyrer ikkje natti eller myrkret til.
6  Lat oss difor ikkje sova som dei andre, men lat oss vaka og vera edrue!
7  For dei som søv, dei søv um natti, og dei som drikk seg drukne, dei er drukne um natti;
8  men me som høyrer dagen til, lat oss vera edrue, klædde med den brynja som er tru og kjærleik, og med voni um frelsa som ein hjelm!
9  For Gud etla oss ikkje til vreide, men til å vinna frelse ved vår Herre Jesus Kristus,
10  han som døydde for oss, so me, anten me vaker eller søv, skal leva saman med han.
11  Påminn difor kvarandre, og uppbygg einannan innbyrdes, so som de og gjer!
12  Men me bed dykk, brør, at de skynar på dei som arbeider ibland dykk og er dykkar forstandarar i Herren og påminner dykk,
13  og at de vyrder dei storleg høgt i kjærleik for deira gjerning skuld! Haldt fred med kvarandre!
14  Og me legg dykk på hjarta, brør: Påminn dei uskipelege, trøysta dei vanmodige, hjelp dei veike, ver langmodige mot alle!
15  Sjå til at ingen gjev noko vondt att for vondt, men streva alltid etter det som godt er, både mot kvarandre og mot alle!
16  Ver alltid glade,
17  bed uavlatande,
18  takka for alle ting! for det er Guds vilje i Kristus Jesus til dykk.
19  Sløkk ikkje ut Anden,
20  mismæt ikkje profetord;
21  men prøv alt, hald fast på det gode,
22  haldt dykk frå vondt av alle slag!
23  Men han sjølv, fredens Gud, helga dykk heilt ut, og gjev at dykkar ånd og sjel og lekam må verta haldne fullkomne, ulastande når vår Herre Jesus Kristus kjem!
24  Han som hev kalla dykk, er trufast; han skal og gjera det.
25  Brør, bed for oss!
26  Helsa alle brørne med ein heilag kyss!
27  Eg manar dykk ved Herren at de let brevet verta lese for alle brørne.
28  Vår Herre Jesu Kristi nåde vere med dykk!
 
 
# Paulus' andre brev til Tessalonikerne 1
1  Paulus og Silvanus og Timoteus - til kyrkjelyden åt tessalonikarane, i Gud, vår Fader og Herren Jesus Kristus:
2  Nåde vere med dykk og fred frå Gud vår Fader og Herren Jesus Kristus!
3  Me skyldar å takka Gud alltid for dykk, brør, som rett er, for di dykkar tru veks rikleg, og kjærleiken de hev til kvarandre, vert større hjå kvar og ein av dykk alle,
4  so at me sjølve rosar oss av dykk i Guds kyrkjelydar for dykkar tolmod og tru i alle dykkar forfylgjingar og dei trengslor som de held ut
5  - eit fyrebod um Guds rettferdige dom - so de skal verta funne verdige til Guds rike, det som de og lid for,
6  so visst som det er rettferdig for Gud å gjeva dei trengsla att som trengjer dykk,
7  og gjeva dykk som vert trengde, ro saman med oss, når vår Herre Jesus openberrar seg frå himmelen med sitt veldes englar,
8  med logande eld, når han tek hemn yver dei som ikkje kjenner Gud, og dei som ikkje lyder vår Herre Jesu evangelium,
9  dei som skal lida refsing, ei æveleg fortaping burte frå Herrens åsyn og frå hans veldes herlegdom,
10  når han kjem på den dagen og vil syna seg herleg i sine heilage og underfull i alle dei truande - for vårt vitnemål til dykk vart motteke med tru.
11  Difor bed me og alltid for dykk at vår Gud må finna dykk verdige til kallet og kraftigt fylla dykk med all hug til det gode og verksemd i trui,
12  so vår Herre Jesu namn må verta herleggjort i dykk, og de i han, etter vår Guds og Herren Jesu Kristi nåde.
 
 
# Paulus' andre brev til Tessalonikerne 2
1  Me bed dykk, brør, vedkomande vår Herre Jesu Kristi tilkoma og vår sameining med han,
2  at de ikkje so snart må lata dykk villa burt frå vitet eller skræma, korkje ved nokor ånd eller ved nokor tale eller av noko brev, liksom det skulde vera frå oss, som um Herrens dag alt stod for døri.
3  Lat ingen dåra dykk på nokon måte! for fyrst lyt fråfallet koma, og syndmennesket verta openberra, fortapingssonen,
4  han som set seg imot og upphøgjer seg yver alt som heiter gud eller heilagdom, so han set seg i Guds tempel og gjev seg sjølv ut for å vera Gud.
5  Minnest de ikkje at eg sa dykk dette medan eg endå var hjå dykk?
6  Og no veit de kva som held, att so han fyrst skal verta openberra i si tid.
7  For løyndomen i lovløysa er alt verksam, berre at den som no held att, vert rudd undan;
8  og då skal den lovlause verta openberra, han som Herren Jesus skal tyna med sin munns ande og gjera til inkjes ved openberringi av si tilkoma.
9  Og hans tilkoma gjeng fyre seg, etter Satans kraftige verknad, med all kraft og teikn og under av lygni,
10  og med all dåring av urettferdi for dei som vert fortapte, av di dei ikkje tok imot kjærleik til sanningi, so dei kunde verta frelste.
11  Og difor sender Gud dei kraftig villfaring, som dei trur lygni,
12  so alle dei skal verta dømde som ikkje hev trutt sanningi, men havt hugnad i urettferdi.
13  Men me skyldar å takka Gud alltid for dykk, brør, de som er elska av Herren, for di Gud frå upphavet valde dykk ut til frelsa, ved helging av Anden og tru på sanningi,
14  som han kalla dykk til ved vårt evangelium, so de skal vinna vår Herre Jesu Kristi herlegdom.
15  Difor, brør, stat traust og hald fast ved dei lærdomar som de hev lært anten ved vår tale eller i brev frå oss!
16  Og han vår Herre Jesus Kristus og Gud vår Fader, som elska oss og gav oss ei æveleg trøyst og ei god von i nåde,
17  han trøyste dykkar hjarto og styrke dykk i all god gjerning og tale!
 
 
# Paulus' andre brev til Tessalonikerne 3
1  Elles, brør, bed for oss at Herrens ord må hava framgang og koma til æra liksom hjå dykk,
2  og at me må verta utfria frå dei ulikelege og vonde menneske; for trui er ikkje kvar manns sak.
3  Men Herren er trufast; han skal styrkja dykk og vara dykk frå det vonde.
4  Me hev den tiltru til dykk i Herren at de både gjer og kjem til å gjera det som me byd dykk.
5  Og Herren styre dykkar hjarto til å elska Gud og til å venta på Kristus med tolmod!
6  Men me byd dykk, brør, i vår Herre Jesu Kristi namn at de held dykk burte frå kvar ein bror som ferdast uskipeleg og ikkje etter den lærdomen som dei fekk av oss.
7  For de veit sjølve korleis de skal etterfylgja oss; for me levde ikkje uskipeleg millom dykk;
8  me åt ikkje heller brød hjå nokon for inkje, men i strev og møda arbeidde me natt og dag; so me ikkje skulde vera nokon av dykk til tyngsla;
9  ikkje for at me ikkje hev rett til det, men at me kunde gjeva dykk eit fyredøme i oss sjølve, so de skulde etterfylgja oss;
10  for då me var hjå dykk, baud me dykk og det at um nokon ikkje vil arbeida, skal han heller ikkje eta.
11  For me høyrer at sume millom dykk ferdast uskipeleg og ikkje arbeider, men fer med slikt som ikkje kjem dei ved.
12  Men slike byd og påminner me i Herren Jesus Kristus at dei skal arbeida i stilla og eta sitt eige brød.
13  Men de, brør, vert ikkje trøytte av å gjera det som rett er!
14  Men um nokon ikkje lyder vårt ord her i brevet, so merk dykk han, so han må blygjast,
15  og haldt han ikkje for ein fiende, men påminn tal han som ein bror.
16  Men han, fredens Herre, gjeve dykk fred alltid, i alle måtar. Herren vere med dykk alle!
17  Helsing med mi, Paulus' hand; dette er eit merke i kvart brev; soleis skriv eg:
18  Vår Herre Jesu Kristi nåde vere med dykk alle!
 
 
# Paulus' første brev til Timoteus 1
1  Paulus, Kristi Jesu apostel etter påbod frå Gud, vår frelsar, og Kristus Jesus, vår von
2  - til Timoteus, min ektefødde son i trui: Nåde, miskunn, fred frå Gud Fader og Kristus Jesus, vår Herre!
3  Som eg bad deg vera att i Efesus då eg for til Makedonia, so du skulde bjoda sume folk at dei ikkje skulde fara med framand læra
4  og ikkje ansa eventyr og endelause ættetavlor, som heller fører til strid enn til å vera Guds hushaldarar i trui - so bed eg deg no og.
5  Men endemålet med dette bodet er kjærleik av eit reint hjarta og eit godt samvit og ei uskrymta tru.
6  Frå dette hev sume fare vilt og vendt seg burt til tomt svall,
7  med di dei vil vera lovlærarar, endå dei korkje skynar det dei sjølve segjer eller dei ting dei talar so fullvist um.
8  Men me veit at lovi er god dersom nokon brukar henne på lovleg vis,
9  so han veit dette at lovi ikkje er sett for ein rettferdig, men for lovlause og agelause, ugudlege og syndarar, vanheilage og ureine, fadermordarar og modermordarar, dråpsmenn,
10  horkarar, syndarar mot naturi, menneskerøvarar, ljugarar, meineidarar, og alt anna som er imot den heilsame læra,
11  etter evangeliet um den sæle Guds herlegdom, det som er meg yverlate.
12  Eg takkar han som gjorde meg sterk, Kristus Jesus, vår Herre, at han heldt meg får tru, med di han sette meg til tenesta,
13  meg som fyrr var ein spottar og forfylgjar og valdsmann; men eg fekk miskunn, av di eg gjorde det uvitande i vantru,
14  og vår Herres nåde vart ovleg stor med tru og kjærleik i Kristus Jesus.
15  Truverdigt er det ordet og vel verdt å taka imot, at Kristus Jesus kom til verdi for å frelsa syndarar, og millom dei er eg den største;
16  men difor fekk eg miskunn, at Jesus Kristus kunde syna alt sitt langmod på meg fyrst, til eit fyredøme for dei som skulde tru på han til æveleg liv.
17  Men den ævelege konge, den uforgjengelege, usynlege, einaste Gud, vere æra og pris i all æva! Amen.
18  Dette bodet yvergjev eg deg, min son Timoteus, etter dei profetord som fyrr er sagde um deg, so du ved dei skal du strida den gode striden,
19  med di du hev tru og eit godt samvit; det hev sume støytt ifrå seg og lide skipbrot på trui;
20  imillom dei er Hymeneus og Aleksander, som eg hev gjeve yver til Satan, so dei skal verta tukta til å lata vera å spotta.
 
 
# Paulus' første brev til Timoteus 2
1  So påminner eg då framfor alle ting um at det vert gjort bøner, påkallingar, forbøner, takksegjingar for alle menneske,
2  for kongar og alle dei som er i yverrådande stand, so me kann leva eit stilt og roleg liv i gudlegdom og søma.
3  For dette er godt og tekkeleg for Gud, vår frelsar,
4  han som vil at alle menneske skal verta frelste og koma til å kjenna sanningi.
5  For det er EIN Gud og EIN millommann millom Gud og menneske, mennesket Kristus Jesus,
6  han som gav seg sjølv til løysepening for alle, eit vitnemål i si tid;
7  og for dette vart eg sett til forkynnar og apostel - eg segjer sanning, eg lyg ikkje - ein lærar for heidningane i tru og sanning.
8  Eg vil då at mennene på kvar stad skal beda so at dei lyfter heilage hender, utan vreide og tretta;
9  like eins og at kvinnone skal pryda seg med sømeleg klædnad, i blygd og æra, ikkje med flettingar og gull eller perlor eller dyr klædebunad,
10  men som det sømer seg kvinnor som vedkjenner seg gudlegdom, med gode gjerningar.
11  Ei kvinna skal lata seg læra i stilla, med all lydnad;
12  men eg gjev ikkje ei kvinna lov til å vera lærar eller å bjoda yver mannen, ho skal vera i stilla.
13  For Adam vart skapt fyrst, og so Eva;
14  og Adam vart ikkje dåra, men kvinna vart dåra og fall i misgjerning.
15  Men ho skal verta frelst gjenom si barneign, um dei vert standande i tru og kjærleik og helging med søma.
 
 
# Paulus' første brev til Timoteus 3
1  Det er eit truverdig ord: Um nokon trår etter eit tilsynsembete, so hev han lyst til ei gjæv gjerning.
2  Difor skal ein tilsynsmann vera ulastande, mann til e i kvinna, edrueleg, visleg, verdig, gjestmild, dugleg til å læra frå seg,
3  ikkje drikkekjær, ikkje hardhendt, men godlyndt, ikkje stridsam, ikkje pengekjær,
4  ein som styrer sitt eige hus vel, og hev lydige born med all søma
5  - men um ikkje nokon veit å styra sitt eige hus, kor kann han då hava umsut for Guds kyrkja? -
6  ikkje ein ny-umvend, so han ikkje skal ovmoda seg og falla i djevelens dom.
7  Men han skal og hava godt vitnemål av dei som er utanfor, so han ikkje skal få lastord og falla i djevelens snara.
8  Like eins skal tenarane for kyrkjelyden vera vyrdelege, ikkje tvitunga, ikkje kjære etter mykje vin, ikkje lystne etter låk vinning,
9  slike som eig løyndomen i trui i eit reint samvit.
10  Dei og skal fyrst verta prøvde; sidan skal dei tena i kyrkjelyden, um dei er ulastande.
11  Like eins skal kvinnone vera vyrdelege, ikkje baktalande, edruelege, true i alle ting.
12  Tenarane for kyrkjelyden skal vera mann til EI kona, og styra vel sine born og sine eigne hus.
13  For dei som hev vore gode tenarar i kyrkjelyden, dei vinn seg eit godt støde og stort frimod i trui på Kristus Jesus.
14  Dette skriv eg til deg, endå eg vonar å koma snart til deg,
15  men um eg drygjer, at du då kann vita korleis ein skal ferdast i Guds hus, pilaren og grunnvollen åt sanningi.
16  Og som kvar må sanna, stor er den løyndomen i gudlegdomen: Han som vart openberra i kjøt, rettferdiggjord i ånd, sedd av englar, forkynt millom folkeslag, trudd i verdi, uppteken i herlegdom.
 
 
# Paulus' første brev til Timoteus 4
1  Men Anden segjer klårleg at i dei komande tider skal sume falla frå trui og halda seg til dårande ånder og lærdomar av djevlar
2  ved hykling av falske lærarar, som er brennemerkte i sitt eige samvit,
3  som forbyd å gifta seg og påbyd å halda seg frå mat, den som Gud hev skapt til å verta motteken med takk av dei som trur og hev lært sanningi å kjenna.
4  For all Guds skapning er god, og inkje er til å vada når det vert motteke med takk;
5  for det vert helga med Guds ord og bøn.
6  Når du lærer brørne dette, so er du ein god Kristi Jesu tenar, med di du vert uppfødd med ordi av trui og den gode lærdomen som du hev fylgt.
7  Men vis frå deg dei vanheilage kjerringslege eventyr, men tèm deg derimot upp i gudlegdom!
8  For den lekamlege tamen er gagnleg til lite, men gudlegdom er gagnleg til alt; han hev lovnad for det livet som no er, og for det som kjem.
9  Det ordet er truverdig og all fagning verdt.
10  For difor arbeider me og lid hæding, for di me hev sett vår von til den levande Gud, som er frelsar for alle menneske, mest for dei som trur.
11  Dette skal du bjoda og læra.
12  Lat ingen vanvyrda deg for din ungdom, men ver eit fyredøme for dei truande i tale, i ferd, i kjærleik, i tru, i reinleik!
13  Legg vinn på fyrelesnaden, på påminningi, på læra, til dess eg kjem!
14  Vanskøyt ikkje den nådegåva som er i deg, som vart deg gjevi ved profetord med handpåleggjing av dei eldste!
15  Tenk på dette, lev i dette, so din framgang kann vera kunnig for alle!
16  Gjev akt på deg sjølv og på læra, haldt ved med det! for når du det gjer, skal du frelsa både deg sjølv og dei som høyrer deg.
 
 
# Paulus' første brev til Timoteus 5
1  Tala ikkje hardt til ein gamal mann, men påminn han som ein far, unge menn som brør,
2  gamle kvinnor som møder, unge som systrer, i all reinleik!
3  Heidra enkjor som verkeleg er enkjor!
4  Men um ei enkja hev born eller barneborn, so lat dei fyrst læra å visa sin gudlegdom mot sitt eige folk og gjeva foreldri sine vederlag; for det er tekkeleg for Gud.
5  Men den som verkeleg er enkja og einsleg vorti, ho hev sett si von til Gud og held ved i bøn og påkalling natt og dag;
6  men den som lever etter lystene sine, er levande daud.
7  Og dette skal du bjoda, so dei må vera ulastande!
8  Men um nokon ikkje hev umsut for sine eigne og mest for husfolket sitt, han hev forneitta trui og er verre enn ein vantruande.
9  Ei enkja kann verta vald når ho ikkje er yngre enn seksti år, um ho hev vore EIN manns kona,
10  hev vitnemål for gode gjerningar, hev fostra upp born, hev vist gjestmildskap, hev tvetta føtene åt dei heilage, hev vore dei naudkomne til hjelp, hev lagt vinn på all god gjerning.
11  Men vis dei unge enkjor frå deg! for når dei av kjøtleg hug svik Kristus, so vil dei gifta seg,
12  og dermed hev dei den dom at dei hev brote si fyrste tru.
13  Men attåt dette lærer dei og å ganga yrkelause og fare ikring i husi, og ikkje berre yrkelause, men og med drøsor og slikt som ikkje kjem dei ved, so dei fer med ulikeleg tale.
14  Eg vil difor at unge enkjor skal gifta seg, føda born, styra huset, ikkje gjeva motstandaren noko høve til baktale.
15  For sume hev alt vendt seg burt etter Satan.
16  Dersom nokon truande mann eller kvinna hev enkjor, so skal dei syta for dei og ikkje lata kyrkjelyden verta tyngd, so han kann syta for dei verkelege enkjone!
17  Dei eldste som er gode forstandarar, skal ein halda tvifald æra verde, mest dei som arbeider i tale og læra.
18  For Skrifti segjer: Du skal ikkje setja muleband på ein ukse som du treskjer med. Og ein arbeidsmann er verd løni si.
19  Tak ikkje imot noko klagemål mot ein eldste utan etter tvo eller tri vitne!
20  Dei som syndar, skal du refsa so alle høyrer på, so dei andre og må hava otte.
21  Eg vitnar for Gud og Kristus Jesus og dei utvalde englar at du skal taka vare på dette utan fordom, so du ikkje gjer noko av venskap.
22  Ver ikkje snar til å leggja hendene på nokon; gjer deg ikkje medskuldig i framande synder; haldt deg sjølv rein!
23  Drikk ikkje lenger berre vatn, men nøyt lite grand vin for magen din og for dine jamlege sjukdomar!
24  Hjå nokre menneske er syndene openberre og kjem i fyrevegen for dei til dom; men hjå andre fylgjer dei etter.
25  Like eins er dei gode gjerningane openberre; og dei som det ikkje er so med, kann ikkje verta dulde like vel.
 
 
# Paulus' første brev til Timoteus 6
1  So mange som er trælar under åket, skal halda herrane sine all æra verde, so ikkje Guds namn og læra skal verta spotta.
2  Men dei som hev truande herrar, skal ikkje vanmæta dei, for di dei er brør, men skal so mykje heller gjera si tenesta, av di dei som nyt godt av velgjerningi deira, er truande og elska. Dette skal du læra og påminna um.
3  Dersom nokon fer med framand lære og ikkje held seg til vår Herre Jesu Kristi heilsame ord og den læra som høver til gudlegdom,
4  so er han ovmodig endå han ingen ting skynar, men er sjuk for stridsspursmål og ordstrid, som det kjem ovund av og tretta, spotting, vond mistru,
5  stendig krangling millom menneske som er øydelagde i hugen og skilde med sanningi, med di dei held gudlegdomen for ein veg til vinning.
6  Ja, gudlegdom saman med nøgsemd er ei stor vinning;
7  for me hev ikkje havt noko med oss til verdi; det er då audsynt at me ikkje heller kann taka noko med oss derifrå;
8  men når me hev føda og klæde, skal me vera nøgde med det.
9  Men dei som vil verta rike, fell i freisting og snara og mange dårlege og skadelege lyster, som søkkjer menneski ned i undergang og fortaping.
10  For pengehug er ei rot til alt vondt; av trådom deretter hev sume fare vilt frå trui og hev gjenomstunge seg sjølve med mange pinslor.
11  Men du, Guds menneske, fly frå desse ting! Men jaga etter rettferd, gudlegdom, tru, kjærleik, tolmod, spaklynde!
12  Strid den gode striden i trui, grip det ævelege liv, som du vart kalla til, du som og bar fram den gode vedkjenningi for mange vitne!
13  Eg byd deg for Gud, som gjev alle ting liv, og for Kristus Jesus, som vitna den gode vedkjenningi for Pontius Pilatus,
14  at du skal halda bodet uflekka og ulastande til vår Herre Jesu Kristi openberring,
15  som den sæle og einaste mektige Herre skal visa oss i si tid, han som er kongen yver kongane og herren yver herrane,
16  han som åleine hev udøyelegdom, som bur i eit ljos som ingen kann koma til, han som inkje menneske hev set eller kann sjå; honom vere æra og æveleg makt! Amen.
17  Bjod dei som er rike i den noverande verdi, at dei ikkje skal ovmoda seg eller setja si von til den uvisse rikdomen, men til Gud, som gjev oss rikleg alle ting å njota,
18  at dei skal gjera godt, vera rike på gode gjerningar, gjevmilde, velgjerdsame,
19  so dei legg seg upp ein god grunnvoll for den komande tid, so dei kann gripa det sanne liv.
20  Du, Timoteus, tak vare på det som er yvergjeve til deg, so du vender deg frå det vanheilage tome svallet og motsegnene frå den kunnskap som falskeleg vert kalla so,
21  som sume vedkjenner seg, so dei hev fare vilt i trui! Nåden vere med deg!
 
 
# Paulus' andre brev til Timoteus 1
1  Paulus, ved Guds vilje Kristi Jesu apostel til å forkynna lovnaden um livet i Kristus Jesus
2  - til Timoteus, min kjære son: Nåde, miskunn, fred frå Gud Fader og Kristus Jesus, vår Herre!
3  Eg takkar Gud, som eg alt frå forfederne tener med eit reint samvit, liksom eg uavlatande kjem deg i hug i mine bøner natt og dag,
4  og når eg minnest tårone dine, lengtar eg etter å sjå deg, so eg kann verta fyllt med gleda,
5  etter di eg hev vorte mint um den skrymtlause trui som er i deg, Denne som fyrst budde i Lois, mormor di, og i Eunike, mor di, og som eg er viss på ho bur i deg og.
6  Difor minner eg deg um og kveikja upp att den Guds nådegåva som er i deg ved mi handpåleggjing.
7  For Gud gav oss ikkje ei ånd som verkar modløysa, men ei som verkar kraft og kjærleik og tukt.
8  Skjemmast difor ikkje ved vår Herres vitnemål eller ved meg, hans fange, men lid vondt med meg for evangeliet i Guds kraft,
9  han som frelste oss og kalla oss med eit heilagt kall, ikkje etter våre gjerningar, men etter si eigi rådgjerd og den nåden som er oss gjeven i Kristus Jesus frå ævelege tider,
10  men no er openberra ved vår frelsar Jesu Kristi openberring, han som gjorde dauden til inkjes og førde liv og uforgjengelegdom fram for ljoset ved evangeliet;
11  og for det er eg sett til forkynnar og apostel og lærar for heidningar.
12  Difor lid eg og dette, men eg skjemmest ikkje ved det; for eg veit kven eg hev sett mi tru til, og eg er viss på at han er mektig til å taka vare på det som er yvergjeve til meg, til hin dagen.
13  Hav til fyredøme dei heilsame ordi som du høyrde av meg, i tru og kjærleik i Kristus Jesus!
14  Tak vare på den fagre skatten som er yvergjeven til deg, ved den Heilage Ande, som bur i oss!
15  Du veit dette at alle dei i Asia vende seg frå meg, og millom dei er Fygelus og Hermogenes.
16  Herren vise miskunn mot Onesiforus' hus! for han hugga meg ofte og skjemdest ikkje ved lekkjone mine;
17  men då han var komen til Rom, leita han med stor umak etter meg og fann meg.
18  Herren gjeve at han må finna miskunn hjå Herren på hin dagen! Og kor mykje han var til tenesta i Efesus, det veit du sjølv best.
 
 
# Paulus' andre brev til Timoteus 2
1  So vert då du, son min, sterk ved nåden i Kristus Jesus!
2  Og det som du hev høyrt av meg i nærvære av mange vitne, yvergjev det til trufaste menneske som er duglege til ogso å læra andre!
3  Lid vondt med meg som ein god Kristi Jesu stridsmann!
4  Ingen som gjer hertenesta, fløkjer seg inn i livsens syslor, for han vil tekkjast herføraren.
5  Like eins, um ein strider i tevling, so fær han då ikkje kransen um han ikkje strider retteleg.
6  Bonden som arbeider, skal fyrst njota fruktene.
7  Skyna det som eg segjer! for Herren skal gjeva deg skyn på alt.
8  Kom Jesus Kristus i hug, som hev stade upp frå dei daude, av Davids ætt, etter mitt evangelium,
9  det som eg lid vondt for like til dette å vera bunden som ein illgjerdsmann; men Guds ord er ikkje bunde.
10  Difor toler eg alt for dei utvalde skuld, so dei og skal vinna frelsa i Kristus Jesus med æveleg herlegdom.
11  Det er eit truverdigt ord; for hev me døytt med han, skal me og leva med han;
12  held me ut, skal me og styra med han; forneittar me, skal han og forneitta oss;
13  er me utrue, so er han trufast; for han kann ikkje forneitta seg sjølv.
14  Minn um dette, med di du vitnar for Herrens åsyn at dei ikkje må liggja i ordstrid, som ikkje er til noko gagn, men til undergang for dei som høyrer på.
15  Legg vinn på å kunna stiga fram for Gud som ein som held prøva, ein arbeidar som ikkje tarv skjemmast, med di du lærer sanningsordet retteleg.
16  Men haldt deg frå det vanheilage tome svallet! for dei gjeng alltid lenger i gudløysa,
17  og ordi deira kjem til å eta um seg som daudkjøt. Millom dei er Hymeneus og Filetus,
18  som hev fare vilt frå sanningi, med di dei segjer at uppstoda alt hev vore, og dei riv ned trui hjå sume.
19  Men Guds faste grunnvoll stend og hev dette innsiglet: Herren kjenner sine, og: Kvar den som nemner Herrens namn, skal venda seg frå urettferd.
20  Men i eit stort hus er det ikkje berre kjerald av gull og sylv, men og av tre og leir, og nokre til æra, andre til vanæra.
21  Um nokon då held seg rein frå desse, so skal han vera eit kjerald til æra, helga, nytleg for husbonden, tilreidt til all god gjerning.
22  Men fly frå dei ungdomslege lyster, og jaga etter rettferd, tru, kjærleik, fred med dei som kallar på Herren av eit reint hjarta!
23  Og vis frå deg dei dårlege og fåvise stridsspursmål, for du veit at dei skaper strid!
24  Men ein Herrens tenar må ikkje strida, men vera mild imot alle, dugleg til å læra frå seg, viljug til å tola vondt,
25  so han med spaklynde tuktar dei som segjer imot, um Gud då ein gong vilde gjeva dei umvending, so dei kunde kjenna sanningi
26  og vakna upp att or ruset i djevelens snara, han som dei er fanga av, so dei må gjera hans vilje.
 
 
# Paulus' andre brev til Timoteus 3
1  Men dette skal du vita at i dei siste dagar skal det koma vande tider.
2  For folk skal då vera sjølvkjære, pengekjære, storordige, stormodige, spottsame, ulydige mot foreldre, utakksame, vanheilage,
3  ukjærlege, upålitande, baktalande, umåtelege, umilde, utan kjærleik til det gode,
4  svikefulle, framfuse, ovmodige, slike som elskar lystene sine meir enn Gud,
5  som hev skin av gudlegdom, men forneittar hans kraft - og dei skal du venda deg ifrå.
6  For til dei høyrer dei som lurer seg inn i husi og fangar kvinnfolk som er tyngde med synder og vert drivne av mangeslag lyster
7  og alltid lærer og aldri kann koma til å kjenna sanningi.
8  Som Jannes og Jambres stod imot Moses, so stend dei og imot sanningi, menneske som er øydelagde i hugen og duglause i trui.
9  Men dei skal ikkje koma lenger; for deira fåvit skal verta synbert for alle, liksom det og vart med hine.
10  Men du hev fylgt etter mi læra, mi åtferd, mitt forset, mi tru, mitt langmod, min kjærleik, mitt tolmod,
11  mine forfylgjingar, mine lidingar, slike som møtte meg i Antiokia, i Ikonium, i Lystra; slike forfylgjingar hev eg halde ut, og Herren hev fria meg ut or dei alle.
12  Og alle som vil leva gudleg i Kristus Jesus, skal verta forfylgde.
13  Men vonde menneske og slike som kverver syni på folk, gjeng fram til det som er verre; dei fører vilt og fer vilt.
14  Men vert du standande i det som du hev lært, og som du er yvertydd um! for du veit kven du hev lært det av,
15  Og du kjenner heilt frå barndomen av dei heilage skriftene, som kann gjera deg vis til frelsa ved trui på Kristus Jesus.
16  Heile skrifti er innanda av Gud og er gagnlege til lærdom, til yvertyding, til rettleiding, til uppseding i rettferd,
17  so gudsmennesket kann verta fullkome, dugleg til all god gjerning.
 
 
# Paulus' andre brev til Timoteus 4
1  Eg vitnar for Gud og Kristus Jesus, som skal døma levande og daude, og ved hans openberring og hans rike:
2  Forkynn ordet, ver reidug i tid og i utid, yvertyd, refs, påminn med alt langmod og læra!
3  For det skal koma ei tid då dei ikkje toler den heilsame læra, men etter sine eigne lyster taka seg sjølve lærarar i folketal, av di dei kleiar dei i øyra,
4  og dei skal venda øyra frå sanningi og venda seg til eventyr.
5  Men ver du edru i alle ting, lid vondt, gjer ein evangeli-forkynnars gjerning, fullfør di tenesta!
6  For eg vert alt ofra, og tidi for mi avferd stundar til.
7  Eg hev stridt den gode striden, eg hev fullenda laupet, eg hev halde trui.
8  So ligg då rettferdskransen reidug til meg, den som Herren, den rettferdige domaren, skal gjeva meg på hin dagen, og ikkje berre meg, men alle som hev elska hans openberring.
9  Gjer deg umak med å koma snart til meg!
10  For Demas forlet meg av kjærleik til den noverande verdi og for til Tessalonika, Kreskens til Galatia, Titus til Dalmatia.
11  Lukas er åleine hjå meg. Tak Markus med deg hit! for han er meg nyttig til tenesta.
12  Tykikus hev eg sendt til Efesus.
13  Når du kjem, so tak med deg den kåpa som eg let att i Troas hjå Karpus, og bøkene, serleg skinnbøkene!
14  Koparsmeden Aleksander gjorde meg mykje vondt. Herren kjem til å løna han etter hans gjerningar.
15  Akta deg for han du og! for han stod hardt imot våre ord.
16  Ved mitt fyrste forsvar møtte ingen med meg, men alle forlet meg. Gjev det ikkje må verta dei tilrekna!
17  Men Herren stod med meg og styrkte meg, so forkynningi skulde verta fullførd ved meg og alle folkeslag få høyra henne, og eg vart utfria or løvegapet.
18  Herren skal fria meg frå all vond gjerning og frelsa meg inn i sitt himmelske rike. Honom vere æra i all æva! Amen.
19  Helsa Priska og Akvilas og Onesiforus' hus!
20  Erastus vart att i Korint. Trofimus let eg etter meg sjuk i Milet.
21  Gjer deg umak med å koma fyre vinteren! Eubulus og Pudens og Linus og Klaudia og alle brørne helsar deg.
22  Herren Jesus vere med di ånd! Nåden vere med dykk!
 
 
# Paulus' brev til Titus 1
1  Paulus, Guds tenar og Jesu Kristi apostel til å føra Guds utvalde til tru og til å kjenna den sanning som høyrer til gudlegdom,
2  i von um æveleg liv, som Gud, han som ikkje lyg, hev lova frå ævelege tider,
3  men no i si tid hev han openberra sitt ord i den forkynning som vert meg yvergjevi etter Guds, vår frelsars fyresegn
4  - til Titus, min ektefødde son i den sams trui: Nåde og fred frå Gud Fader og Kristus Jesus, vår frelsar!
5  For den skuld let eg deg etter på Kreta at du skulde skipa til det som vanta, og setja inn eldste i kvar by, so som eg sa deg fyre,
6  um det er nokon som er ulastande, mann til EI kvinna, og hev truande born som ikkje hev vondt ord for skamløysa eller er ulydige.
7  For ein tilsynsmann skal vera ulastande som ein Guds hushaldar, ikkje sjølvgod, ikkje vondlyndt, ikkje drikkekjær, ikkje hardhendt, ikkje lysten etter låk vinning,
8  men gjestmild, glad i det gode, visleg, rettferdig, heilag, fråhalden,
9  ein som held seg til det truverdige ordet etter læra, so han kann vera før både til å påminna med den heilsame læra og til å tala dei til rettes som segjer imot.
10  For det er mange agelause, som fer med tomt svall og dårar hugen på folk, mest dei av umskjeringi.
11  Desse skal ein målbinda; dei, for dei riv ned heile hus med di dei lærer slikt som ikkje sømer seg, for låk vinning skuld.
12  Ein av dei, deira eigen profet, hev sagt: Kretarar er alltid ljugarar, vonde dyr, late bukar.
13  Dette vitnemålet er sant. Difor skal du refsa dei strengt, so dei må verta heile i trui
14  og ikkje ansa jødiske eventyr og bod av menneske som vender seg frå sanningi.
15  Alt er reint for dei reine; men for dei ureine og vantruande er ingen ting rein; både hugen deira og samvitet deira er ureine.
16  Dei segjer at dei kjenner Gud; men med gjerningane sine forneittar dei han, for dei er styggelege og ulydige og duglause til all god gjerning.
 
 
# Paulus' brev til Titus 2
1  Men du skal tala slikt som høver til den heilsame læra:
2  at gamle menn skal vera edrue, vyrdelege, vislege, heile i trui, i kjærleiken i tolmodet;
3  like eins at gamle kvinnor i si åtferd skal te seg som det sømer dei heilage, ikkje fara med baktale, ikkje vera trelar under drykk, men vegleidarar i det gode,
4  so dei kann læra dei unge kvinnone å elska mennene sine og borni sine,
5  å vera viselege, reine, huslege, gode, lydige mot sine eigne menn, so Guds ord ikkje skal verta spotta.
6  Dei unge mennene skal du like eins påminna um å vera vislege,
7  og te deg sjølv i alle måtar som eit fyredøme i gode gjerningar, og vis i di læra reinleik, vyrnad,
8  heilsam, ulastande tale, so motstandaren må verta skjemd når han inkje vondt hev å segja um oss.
9  Tenarar skal du påminna um å vera lydige mot sine eigne herrar, å tekkjast dei i alle ting, ikkje segja imot,
10  ikkje vera utrue, men visa all god truskap, so dei i alle ting kann vera til pryda for Guds, vår frelsars læra.
11  For Guds nåde er openberra til frelsa for alle menneske,
12  med di han uppsedar oss til å segja frå oss gudløysa og dei verdslege lystene og leva viseleg og rettferdigt og gudleg i den verdi som no er,
13  medan me ventar på den sæle von og openberringi av den store Guds og vår frelsar Jesu Kristi herlegdom,
14  han som gav seg sjølv for oss, so han kunde løysa oss ut frå all urettferd og reinsa seg eit eigedomsfolk, som er ihuga til gode gjerningar.
15  Tala soleis, og påminn og refs med alt mynde! Lat ingen vanvyrda deg!
 
 
# Paulus' brev til Titus 3
1  Minn dei um å vera styremakter og yverråder undergjevne, vera lydige, reiduge til all god gjerning,
2  ikkje spotta nokon, ikkje vera stridsame, men godlyndte, visa alt spaklynde mot alle menneske.
3  For me var ein gong uvituge, ulydige, villfarande, trælar under mangeslag lyster og fysnor, me levde i vondskap og ovund, me vart hata og bar hat til kvarandre.
4  Men då Guds, vår frelsars godleik og mannemilda vart openberra,
5  frelste han oss - ikkje for rettferdige gjerningar skuld som me hadde gjort, men etter si miskunn - ved badet til atterføding og uppnying ved den Heilage Ande,
6  som han rikleg hev rent ut yver oss ved Jesus Kristus, vår frelsar,
7  so me, rettferdiggjorde ved hans nåde, etter voni skulde verta ervingar til det ævelege liv.
8  Dette er eit truverdig ord, og dette vil eg at du skal prenta inn, so dei som trur på Gud, må leggja vinn på å gjera gode gjerningar. Dette er godt og gagnleg for menneski;
9  men dårlege stridsspursmål og ættetavlor og kivsmål og trettor um lovi skal du halda deg ifrå; for dei er gagnlause og fåfengde.
10  Eit ranglærande menneske skal du visa frå deg, når du hev påmint han ein gong og tvo gonger,
11  for du veit at han er rangsnudd og syndar, dømd av seg sjølv.
12  Når eg sender Artemas til deg eller Tykikus, so gjer deg umak med å koma til meg i Nikopolis; for der hev eg tenkt å vera vinteren yver.
13  Zenas, den lovlærde, og Apollos skal du med umhug hjelpa i vegen, so dei ikkje skal vanta noko.
14  Våre folk og lyt læra å gjera gode gjerningar, etter som torv er til, so dei ikkje skal vera fruktlause.
15  Alle som er hjå meg, helsar deg. Helsa dei som elskar oss i trui! Nåden vere med dykk alle!
 
 
# Paulus' brev til Filemon 1
1  Paulus, Kristi Jesu fange, og broderen Timoteus - til Filemon, vår kjære ven og medarbeidar,
2  og til Appia, vår syster, og til Arkippus, vår medstridsmann, og til kyrkjelyden i ditt hus:
3  Nåde vere med dykk og fred frå Gud vår Fader og Herren Jesus Kristus!
4  Eg takkar alltid min Gud når eg kjem deg i hug i bønene mine,
5  av di eg høyrer um din kjærleik og den tru som du hev til Herren Jesus og til alle dei heilage,
6  so deira samfund med deg i trui må verta verksamt for Kristus i kjennskapen til alt det gode som er i dykk.
7  For eg fekk stor gleda og trøyst ved din kjærleik, av di hjarta åt dei heilage hev vorte hugga ved deg, bror!
8  Difor, endå eg hev stort frimod i Kristus til å påleggja deg det som rett er,
9  so bed eg då heller, for kjærleiken skuld. Slik som eg er, den gamle Paulus, men no og Kristi Jesu fange,
10  bed eg deg for son min, som eg hev avla i mine lekkjor, Onesimus,
11  som fyrr var unyttig for deg, men no er nyttig for deg og for meg, han som eg sender attende til deg.
12  Tak du imot han, det er mitt eiga hjarta.
13  Eg hadde hug til å få hava han hjå meg, so han i din stad kunde tena meg i mine lekkjor for evangeliet,
14  men utan ditt samtykke vilde eg ingen ting gjera, so din godleik ikkje skulde vera liksom av tvang, men av fri vilje.
15  For kann henda han just difor vart skild frå deg for ei stund at du kunde få han att til æveleg eiga,
16  ikkje lenger som træl, men meir enn ein træl, som ein kjær bror, serleg for meg, men kor mykje meir for deg, både i kjøtet og i Herren!
17  So sant du då held meg for din medbror, so tak imot han som meg sjølv.
18  Og hev han gjort deg nokon urett, eller er han deg noko skuldig, so før det på mi rekning.
19  Eg, Paulus, skriv med mi eigi hand: eg skal betala det - at eg ikkje skal segja deg at du skyldar meg jamvel deg sjølv.
20  Ja, bror, lat meg då hava gagn av deg i Herren! hugga mitt hjarta i Kristus!
21  I tiltru til din lydnad skriv eg dette til deg, eg er viss på at du vil gjera endå meir enn eg segjer.
22  Stell so og til herbyrge åt meg; for eg vonar at eg ved dykkar bøner skal verta dykk gjeven.
23  Epafras, min medfange i Kristus Jesus, helsar deg;
24  like eins Markus, Aristarkus, Demas, Lukas, medarbeidarane mine.
25  Vår Herre Jesu Kristi nåde vere med dykkar ånd!
 
 
# Brevet til Hebreerne 1
1  Etter at Gud fordom hadde tala mange gonger og på mange måtar til federne gjenom profetane, so hev i desse siste dagar tala til oss gjenom Sonen,
2  han som han hev sett til erving yver alle ting, og som han hev gjort verdi ved,
3  han som er avglansen av hans herlegdom og avbiletet av hans grunnhått, og ber alle ting ved sitt veldes ord, og som difor, då han hadde gjort reinsing for syndene våre, sette han seg ved høgre handi åt Majesteten i det høge,
4  og han hev vorte so mykje hævare enn englane, som han hev ervt eit herlegare namn framfor dei.
5  For kven av englane hev han nokosinne sagt det til: Du er son min, eg hev født deg i dag? eller: Eg vil vera far for han, og han skal vera son min?
6  Men når han atter fører den fyrstefødde inn i verdi, segjer han: Og alle Guds englar skal tilbeda han.
7  Og um englane segjer han: Han som gjer englane sine til vindar og tenarane sine til eldsloge,
8  Men um Sonen: Din kongsstol, Gud, stend i all æva, og ein kongsstav med rettvisa er kongsstaven i ditt rike;
9  du elska rettferd og hata urett; difor hev, Gud, din Gud salva deg med fagnads olje framfor dine medbrør.
10  Og: Du, Herre, grunnfeste jordi frå upphavet, og himlane er verk av dine hender;
11  dei skal forgangast, men du vert verande, og dei skal alle eldast som ein klædnad,
12  og som ei kåpa skal du rulla dei i hop, og dei skal verta umskifte; men du er den same, og dine år skal aldri taka ende.
13  Men kven av englane hev han nokon gong sagt det til: Set deg ved mi høgre hand, til dess eg fær lagt dine fiendar til skammel for dine føter?
14  Er dei ikkje alle saman tenande ånder, som vert utsende for deira skuld som skal erva frelsa?
 
 
# Brevet til Hebreerne 2
1  Difor lyt me so mykje meir akta på det me hev høyrt, so me ikkje skal driva burt ifrå det.
2  For dersom det ordet som var tala ved englar, stod fast, og kvar misgjerd og ulydnad fekk si rettferdige løn,
3  kor skal då me sleppa undan um me ikkje vyrder so stor ei frelsa? - den som fyrst vart forkynt ved Herren og sidan stadfest for oss av dei som hadde høyrt han,
4  med di Gud vitna med, både ved teikn og under og ymse kraftige verk og tildeling av den Heilage Ande etter sin vilje.
5  For det var ikkje under englar han la den komande verdi, som me talar um.
6  Men ein hev vitna ein stad og sagt: Kva er eit menneske, at du kjem han i hug, eller ein menneskeson, at du ser til han?
7  Du gjorde han lite lægre enn englane; med herlegdom og æra krynte du han, og sette han yver dei verk dine hender gjorde;
8  alle ting la du under hans føter. For då han la alle ting under han, so tok han ingen ting undan som ikkje er han underlagd; men no ser me endå ikkje at alle ting er han underlagde;
9  men den som var gjord lite lægre enn englane, Jesus, han ser me, av di han leid dauden, krynt med herlegdom og æra, so han ved Guds nåde skulde smaka dauden for alle.
10  For det sømde seg han som alt er til for, og som alt er til ved, då han førde mange born til herlegdom, å fullenda frelse-hovdingen deira gjenom lidingar.
11  For både den som helgar, og dei som vert helga, er alle av ein; difor skjemmest han ikkje ved å kalla dei brør,
12  når han segjer: Eg vil kunngjera ditt namn for mine brør, midt i lyden vil eg lovsyngja deg.
13  Og atter: Eg vil setja mi lit til han. Og atter: Sjå, her er eg og dei born Gud hev gjeve meg.
14  Etter di no borni hev lut i blod og kjøt, so fekk han og like eins lut i det, so han ved dauden kunne gjera den til inkjes som hadde daudens velde, det er djevelen,
15  og fria ut alle dei som av redsla for dauden var i trældom all si livstid.
16  For englar han tek seg ikkje av, men Abrahams ætt tek han seg av;
17  difor laut han verta brørne sine lik i alle ting, so han kunde verta ein miskunnsam og trufast øvsteprest for Gud til å gjera soning for syndene åt folket.
18  For av di han sjølv hev lide og vorte freista, so kann han koma dei til hjelp som vert freista.
 
 
# Brevet til Hebreerne 3
1  Difor, heilage brør, de som hev fenge lut i eit himmelsk kall, sjå på den apostel og øvsteprest som me kjennest ved, Jesus,
2  han som var trufast mot den som gjorde han til det, liksom Moses var i heile hans hus!
3  For denne er halde som mykje større æra verd enn Moses, som den som hev bygt huset, hev større æra enn huset sjølv.
4  Kvart hus er einkvan som byggjer, men den som hev bygt alt, det er Gud;
5  og Moses var trufast i heile hans hus som ein tenar til å vitna um det som skulde talast,
6  men Kristus som Son yver huset hans, og hans hus er me, so framt me held vårt frimod og den voni me rosar oss av, fast alt til enden.
7  Difor, som den Heilage Ande segjer: I dag, um de høyrer hans røyst,
8  so forherd ikkje hjarto dykkar som på argingsstaden, på freistingsdagen i øydemarki,
9  der federne dykkar freista dei meg; dei prøvde meg, endå dei såg mine gjerningar i fyrti år;
10  difor harmast eg på denne ætti og sa: Dei fer alltid vilt i hjarta; men dei kjende ikkje mine vegar,
11  so eg svor i min vreide: Sanneleg, dei skal aldri koma inn til mi kvila!
12  Sjå til, brør, at det ikkje i nokon av dykk er eit vondt, vantruande hjarta, so han fell frå den levande Gud!
13  Men påminn kvarandre kvar dag, so lenge som det heiter: i dag, so ikkje nokon av dykk skal verta forherd ved dåring av syndi!
14  For me hev fenge lut med Kristus, so framt me held vår fyrste vissa fast til enden.
15  Når det vert sagt: I dag, um de høyrer hans røyst, so forherd ikkje hjarto dykkar som på argingsstaden,
16  kven var det då som høyrde, men endå arga han? var det ikkje alle dei som gjeng ut or Egyptar-land ved Moses?
17  Men kven var det han hadde harmast på i fyrti år? var det ikkje på dei som hadde synda so deira kroppar fall i øydemarki?
18  Og kven var det han svor um at dei ikkje skulde koma inn til hans kvila, utan um dei som ikkje vilde tru?
19  So ser me då at det var for vantru skuld dei ikkje kunde koma inn.
 
 
# Brevet til Hebreerne 4
1  Lat oss difor taka oss i vare for at nokon av dykk skal synast å verta standande etter, sidan ein lovnad um å koma inn til hans kvila endå stend att.
2  For fagnadbodet er og forkynt oss, liksom for hine; men ordet dei høyrde, gagna ikkje dei, av di det ikkje ved trui var sameina med dei som høyrde det.
3  For me som er komne til trui, me gjeng inn til kvila, etter det som han hev sagt: So svor eg i min vreide: Sanneleg, dei skal ikkje koma inn til mi kvila - endå gjerningane var fullførde alt sidan verdi var grunnlagd.
4  For han hev ein stad sagt so um den sjuande dagen: Og Gud kvilde Gud den sjuande dagen alle sine gjerningar;
5  og atter på denne staden: Sanneleg, dei skal ikkje koma inn til mi kvila.
6  Etter di det soleis sendt att nokre skal koma inn til henne, og dei som fyrst fekk fagnadbodet, ikkje kom inn for vantru skuld,
7  so set han atter ein dag: i dag, med di han lenge segjer ved David so lang tid etter, som fyrr er sagt: I dag, um de høyrer hans røyst, so forherd ikkje hjarto dykkar!
8  For dersom Josva hadde ført dei til kvila, so hadde han ikkje deretter tala um ein annan dag.
9  So stend det då att ei sabbatshelg for Guds folk.
10  For den som er komen inn til hans kvila, han hev og fenge kvila frå sine gjerningar, liksom Gud sine.
11  Lat oss difor leggja vinn på å koma inn til den kvila, so ikkje nokon skal falla etter det same fyredøme på vantru.
12  For Guds ord er levande og kraftig og kvassare enn noko tvieggja sverd, og trengjer seg igjenom, til dess det kløyver sjel og ånd, ledmot og merg, og dømer hjartans tankar og råder,
13  og ingen skapning er løynd for hans åsyn, men alt er nake og bert for hans augo som me hev å gjera med.
14  Sidan me no hev ein stor øvsteprest, som hev gjenge gjenom himlane, Jesus, Guds Son, so lat oss halda fast på vedkjenningi!
15  For me hev ikkje ein øvsteprest som ikkje kann hava medynk med vår vesaldom, men ein som er røynd i alle ting i likning med oss, då utan synd.
16  Lat oss difor med frimod ganga fram for nådens kongsstol, so me kann få miskunn og finna nåde til hjelp i rette tid!
 
 
# Brevet til Hebreerne 5
1  For kvar øvsteprest vert teken bland menneske og vert innsett til for menneske til tenesta for Gud, til å bera fram gåvor og slaktoffer for synder,
2  som ein sovoren som kann vera linnhjarta mot dei vankunnige og villfarande, av di han sjølv ligg under vesaldom,
3  og for den skuld lyt han bera fram syndoffer som for folket, so og for seg sjølv.
4  Og ingen tek seg sjølv den æra, men den som vert kalla av Gud, liksom Aron.
5  So hev ikkje Kristus heller teke seg den æra å verta øvsteprest, men han som sa til han: Du er Son min, eg hev født deg i dag.
6  Liksom han og segjer ein annan stad: Du er prest til æveleg tid etter Melkisedeks vis.
7  Og han hev i sitt kjøts dagar med sterkt rop og tåror bore fram bøner og naudbeding til han som kunde frelsa han frå dauden, og vart bønhøyrd for sin gudlegdom,
8  og soleis lærde han, endå han var Son, lydnad av det han leid;
9  og då han var fullenda, vart han upphav til æveleg frelsa for alle som lyder han,
10  med di Gud kalla han øvsteprest etter Melkisedeks vis.
11  Um dette hev me mykje å segja, som og er vandt å leggja ut, etter di de hev vorte seinføre til å høyra.
12  For endå de etter tidi skulde vore lærarar, treng de atter atter til at ein lærer dykk kva som er dei fyrste grunnar i Guds ord, og de hev vorte slike som treng til mjølk og ikkje fast føda.
13  For kvar den som fær mjølk, er urøynd i rettferds ord; for han er eit barn.
14  Men fast føda er for vaksne, for dei som ved tame hev tilvande sansar til å skilja millom godt og vondt.
 
 
# Brevet til Hebreerne 6
1  Lat oss difor ganga framum barnelærdomen um Kristus og skrida fram mot det fullkomne, og ikkje atter leggja grunnvollen med umvending frå daude gjerningar og tru på Gud,
2  med læra um dåp og handpåleggjing og uppstoda av daude og æveleg dom.
3  Og dette vil me gjera, um Gud gjev lov til det.
4  For det er umogeleg at dei som ein gong er upplyste og hev smaka den himmelske gåva og fenge lut i den Heilage Ande
5  og hev smaka Guds gode ord og kraftene av den komande verdi, og so fell frå, atter kann uppnyast til umvending,
6  sidan dei på nytt krossfester Guds Son for seg og gjer han til spott.
7  For den jordi som drikk regnet som ofte fell på henne, og ber den gagnlege grøda åt dei som ho vert dyrka for, ho fær velsigning av Gud;
8  men ber ho tornar og tistlar, so er ho udugleg og forbanning nær, og enden med henne er å verta brend.
9  Men um dykk, de kjære, er me visse på det som betre er, og som høyrer til frelsa, endå me talar soleis.
10  For Gud er ikkje urettferdig, so han skulde gløyma dykkar verk og den kjærleiken som de hev synt for hans namn, med di de hev tent og endå tener dei heilage.
11  Men me ynskjer at kvar ein av dykk må syna den same ihugen for den fulle vissa i voni alt til enden,
12  so de ikkje skal verta seinføre, men fylgja etter dei som ved tru og tolmod erver det som var lova.
13  For då Gud gav Abraham lovnaden, svor han ved seg sjølv, sidan han ingen større hadde å sverja ved, og sa:
14  Sanneleg, eg vil rikleg velsigna deg og gjera storleg mangfaldig.
15  Og soleis vann han det som var lova, då han hadde venta med tolmod.
16  For menneske sver ved ein større, og eiden er dei ein ende på all motsegn, til stadfesting.
17  Difor gjekk Gud med ein eid, då han enn meir vilde syna ervingane til lovnaden kor ubrigdeleg hans hans var,
18  so me ved tvo ubrigdelege ting, som Gud umogeleg kunde svika i, skulde hava ei sterk trøyst, me som flydde til å gripa den voni som ventar oss,
19  den me hev som eit anker for sjeli, eit som er trygt og fast og når inn um forhenget,
20  der Jesus gjekk inn fyregangsmann for oss, med di han vart øvsteprest etter Melkisedeks vis til æveleg tid.
 
 
# Brevet til Hebreerne 7
1  For denne Melkisedek, konge i Salem og Den Høgste Guds prest, han som gjekk Abraham til møtes då han kom att frå sin siger yver kongane, og som velsigna han,
2  han som Abraham og gav tiend av alt, og som er, når hans namn vert utlagt, fyrst rettferds konge, dinæst og Salems konge, det er freds konge
3  som er utan far, utan mor, utan ættetavla, og som korkje hev dagars byrjing eller livs ende, men er gjord lik Guds Son - han vert verande prest for alltid.
4  Og sjå kor stor han er, denne mannen som Abraham, patriarken, jamvel gav tiend av herfanget.
5  Og dei av Levi søner som fær prestedømet, hev påbod um å taka tiend etter lovi av folket, det er av sine brør, endå desse er komne or Abrahams led;
6  men denne, som ikkje reknar si ætt frå dei, han tok tiend av Abraham og velsigna han som hadde fått lovnadene.
7  Men utan all motsegn er det den ringare som vert velsigna av den høgre.
8  Og her er det døyelege menneske som tek tiend, men der ein som det vert vitna um at han lever.
9  Og um ein so må segja: Gjenom Abraham hev endå Levi, som tek tiend, sjølv gjeve tiend;
10  for han var i sin fars lend då Melkisedek gjekk han til møtes.
11  Var det då fullkomenskap å vinna ved det levitiske prestedømet - for det var folket bunde til ved lovi - kvi turvest det då at ein annan prest skulde standa fram etter Melkisedeks vis og ikkje verta nemnd etter Arons vis?
12  For når prestedømet vert umskift, vert det naudsynleg og eit umskifte med lovi;
13  for han som dette vert sagt um, høyrde til ei onnor ætt, og ingen av henne hev gjort tenesta for altaret;
14  for det er kjent nok at vår Herre er upprunnen av Juda, og til denne ætti hev ikkje Moses tala noko um prestar.
15  Og det er endå meir klårt når det stend fram ein annan prest etter Melkisedeks vis,
16  ein som ikkje hev vorte det etter eit kjøtleg bods lov, men etter eit uforgjengeleg livs kraft;
17  for han fær det vitnemålet: Du er prest til æveleg tid etter Melkisedeks vis.
18  For eit bod som fyrr galdt, vert avlyst, av di det var maktlaust og gagnlaust
19  - for lovi førde ingen ting fram til fullkomenskap - og ei betre von vert innførd, so me kann nærma oss til Gud.
20  Og so visst som det ikkje vart gjort utan eid
21  - for hine hev vorte prestar utan eid, men denne med eid ved den som segjer til han: Herren svor, og han skal ikkje angra det: Du er prest til æveleg tid etter Melkisedeks vis -
22  so visst er det ei hævare pakt som Jesus hev vorte borgsmann for.
23  Og hine prestane hev vore fleire, av di dei ved dauden vart hindra i å halda ved;
24  men denne hev eit uforgjengeleg prestedøme, av di han vert verande til æveleg tid.
25  Difor kann han og fullkomleg frelsa dei som kjem til Gud ved han; for han lever alltid til å ganga i bøn for dei.
26  For me laut og hava ein sovoren øvsteprest som er heilag, uskyldig, rein, skild frå syndarar og upphøgd yver himlane,
27  ein som ikkje dagleg treng til, som øvsteprestane, å bera fram offer fyrst for sine eigne synder og so for syndene åt folket; for gjorde han ein gong for alle då han ofra seg sjølv.
28  For lovi set til øvsteprestar menneske som hev vesaldom, men eidens ord, som kom etter lovi, set Sonen inn, han som er fullenda for all æva.
 
 
# Brevet til Hebreerne 8
1  Men ein hovudsak i det som her vert sagt, er: Me hev ein sovoren øvsteprest som sette seg ved høgre sida åt kongsstolen til Majesteten i himlane,
2  med presteleg tenesta i heilagdomen, det sanne tabernaklet, som Herren hev reist, og ikkje eit menneske.
3  For kvar ein øvsteprest vert innsett til å bera fram både gåvor og slaktoffer; difor er det naudsynt at denne og hev noko å bera fram.
4  Um han no var på jordi, so var han ikkje ein gong prest; for det finst dei prestar som ber fram gåvone etter lovi,
5  dei som tener ved eit bilete og ein skugge av det himmelske, etter den fyresegn Moses fekk då han skulde laga tabernaklet; for han segjer: Sjå til at du fær gjort alt etter det biletet som vart synt deg på fjellet!
6  Men no hev han fenge so mykje betre prestetenesta som det og er ei hævare pakt han er millommann for, med di ho er grunnlagd på hævare lovnader.
7  For hadde den fyrste vore ulasteleg, so var det ikkje søkt rom åt ei onnor;
8  for det er lastord han talar til dei når han segjer: Sjå, det kjem dagar, segjer Herren, då eg vil gjera ei ny pakt med Israels hus og Judas hus,
9  ikkje etter den pakti som eg gjorde med federne deira den dagen eg tok dei i handi og leide dei ut or Egyptar-land; for dei vart ikkje standande i mi pakt, og so brydde eg meg ikkje um dei, segjer Herren.
10  For dette er den pakti som eg vil gjera med Israels hus etter dei dagane, segjer Herren: Eg vil leggja lovene mine i hugen deira og skriva dei i hjarta deira, og eg vil vera deira Gud, og dei skal vera mitt folk,
11  og dei skal ikkje læra sin kvar sin landsmann og kvar sin bror og segja: Kjenn Herren! for dei skal alle saman kjenna meg, frå den minste til den største av dei;
12  for eg vil vera nådig mot misgjerdene deira, og syndene deira vil eg ikkje lenger koma i hug.
13  Med di han segjer: ei ny, hev han dømt den fyrste som gamal; men det som vert gamalt og foraldra, er nær ved å kverva burt.
 
 
# Brevet til Hebreerne 9
1  No hadde vel og den fyrste pakti sine fyresegner um gudstenesta og sin jordiske heilagdom.
2  For det vart laga eit tjeld, det fremste, og i det var både ljosestaken og bordet og skodebrødi; dette vert kalla det Heilage.
3  Og attanfor det andre forhenget var det tjeldet som vert kalla det Høgheilage,
4  og som hadde eit røykjelses-altar av gull og paktkista, som var klædd heilt kringum med gull; i henne var ei gullkrukke med manna og Arons stav, som hadde blømt, og pakttavlone,
5  og uppyver henne herlegdoms kjerubar, som skygde yver nådestolen; men um desse ting skal me ikkje no tala stykke for stykke.
6  Men sidan no dette er laga soleis, so gjeng prestane alltid inn i det fremste tjeldet når dei gjer si tenesta;
7  men i det andre gjeng berre øvstepresten inn ein gong um året, ikkje utan blod, som han ber fram for seg sjølv og for misferdene åt folket.
8  Dermed syner den Heilage Ande dette at vegen til heilagdomen endå ikkje er openberra so lenge det fremste tjeldet stend.
9  For dette er eit bilete alt til den noverande tid, og i samhøve dermed vert både gåvor og slaktoffer framborne,
10  som like vel ikkje kann gjera den fullkomen etter samvitet som tener Gud, men som berre er kjøtlege fyresegner, saman med mat og drykk og alle slag tvættingar, pålagde til dess tidi til rettarboti kom.
11  Men då Kristus kom som øvsteprest for dei tilkomande gode ting, gjekk han gjenom det større og fullkomnare tjeldet, det som ikkje er laga med hender, det er: som ikkje er av denne skapning,
12  og ikkje med blod av bukkar eller kalvar, men med sitt eige blod, ein gong inn i heilagdomen og fann ei æveleg utløysing.
13  For dersom blodet av bukkar og uksar og oska av ei kvige, når det vert skvett ut yver det ureine, helgar til reinleik på kjøtet,
14  kor mykje meir skal då blodet av Kristus, som ved ei æveleg ånd bar seg sjølv fram som eit ulastande offer for Gud, reinsa samvitet dykkar frå daude gjerningar til å tena den levande Gud!
15  Og difor er han millommann for ei ny pakt, for at dei som er kalla, skal få den ævelege arven som var lova sidan ein hev døytt til utløysing frå misgjerningane i den fyrste pakti.
16  For der det finst eit testament, der lyt det verta stadfestast at han som hev gjort testamentet, er avliden;
17  for eit testament vert fyrst gjeldande etter dauden, då det aldri hev kraft so lenge han lever som gjorde det.
18  Difor vart heller ikkje den fyrste pakti innvigd utan blod;
19  for kvart bod etter lovi var forkynt av Moses, so tok han blod av kalvar og bukkar saman med vatn og skarlakraud ull og isop og skvette både på boki sjølv og på alt folket og sa:
20  Dette er blodet til den pakti som Gud hev gjeve bod um til dykk.
21  Men ogso tjeldet og all reidskapen som høyrde til gudstenesta, skvette han like eins blod på.
22  Og mest alt vert etter lovi reinsa med blod, og utan at blod vert utrent, får ingen forlating.
23  So er det då naudsynleg at avbileti av dei himmelske ting vert reinsa med slikt, men dei himmelske ting sjølve med betre offer enn desse.
24  For Kristus gjekk ikkje inn i ein heilagdom som var gjord med hender og berre var eit bilete av den sanne, men inn i sjølve himmelen, til å syna seg no for Guds åsyn for vår skuld,
25  og ikkje heller so at han fleire gonger skulde ofra seg sjølv, liksom øvstepresten kvart år gjeng inn i heilagdomen med framandt blod;
26  for då hadde han ofte lote lida frå verdi vart grunnlagd; men no er ha openberra ein gong ved enden av tidene til å taka burt syndi ved sitt offer.
27  Og liksom det er so laga at menneski lyt døy ein gong, og sidan kjem dom,
28  soleis er og Kristus ofra ein gong for å taka burt syndene frå dei mange; og andre gongen skal han, utan synd, syna seg til frelsa for dei som ventar på han.
 
 
# Brevet til Hebreerne 10
1  For sidan lova berre hev ein skugge av dei tilkomande gode ting, men ikkje sjølve biletet av tingi, so kann ho aldri ved dei same årlege offer som dei stødt ber fram, gjera dei fullkomne som kjem fram med dei.
2  Elles hadde dei vel halde upp med å bera dei fram, av di dei ofrande ikkje lenger vilde havt synder på samvitet når dei ein gong var reinsa.
3  Men ved dei kjem årlegårs minning um synder;
4  for det er umogeleg at blod av uksar og bukkar kann taka burt synder.
5  Difor segjer han då han stig inn i verdi: Offer og gåva vilde du ikkje hava, men ein lekam laga du åt meg;
6  brennoffer og syndoffer hadde du ikkje hug på.
7  Då sa eg: Sjå, her kjem eg - i bokrullen er det skrive um meg - og vil gjera, Gud, din vilje.
8  Fyrst segjer han: Offer og gåva og brennoffer og syndoffer vilde du ikkje hava, og du hadde ikkje hug på dei - endå dei vert framborne etter lovi -;
9  so segjer han: Sjå, eg kjem og vil gjera din vilje. Han tek burt det fyrste so han kann setja inn det andre,
10  og med denne viljen er me helga ved ofringi av Jesu Kristi lekam ein gong for alle.
11  Og kvar prest stend dagstødt og gjer tenesta og ber fram mange gonger dei same offer, som like vel aldri kann taka burt synder;
12  men han hev bore fram eit einaste offer for synder og hev so for alltid sett seg ved Guds høgre hand,
13  og no ventar han berre på at hans fiendar skal verta lagde til skammel for føtene hans;
14  for med eit einaste offer hev han for alltid gjort dei fullkomne som vert helga.
15  Men det vitnar og den Heilage Ande for oss; for etter det han hev sagt:
16  Dette er den pakti som eg vil gjera med dei etter dei dagane, so segjer Herren: Eg vil leggja lovene mine i hjarto deira og skriva dei i hugen deira,
17  og syndene deira og misgjerdene deira vil eg ikkje lenger koma i hug.
18  Men der det er forlating for dei, der trengst det ikkje lenger noko offer for synd.
19  So hev me då, brør, i Jesu blod frimod til å ganga inn i heilagdomen,
20  som han hev vigt oss ein ny og levande veg til gjenom forhenget, det er hans jordiske kjøt,
21  og me hev ein stor prest yver Guds hus.
22  Lat oss difor stiga fram med eit sannferdeleg hjarta, med full vissa i trui, reinsa i hjarto frå eit vondt samvit og tvegne på lekamen med reint vatn!
23  Lat oss halda uruggeleg fast på vedkjennast voni - for han er trufast som gav lovnaden -
24  og lat oss akta på kvarandre, so me kveikjer kvarandre til kjærleik og gode gjerningar,
25  og ikkje skil oss frå vår eigi samling, som sume hev for skikk, men påminner kvarandre, og det so mykje meir som de ser kor det lid mot dagen.
26  For syndar me med vilje når me hev lært å kjenna sanningi, då er det ikkje att meir noko offer for synder,
27  men berre ei øgjeleg gru for dom og ein logande brennhug som skal eta upp dei motstridige.
28  Når nokon hev brote Mose lov, so døyr han utan miskunn etter vitnemål frå tvo eller tri mann;
29  kor mykje verre refsing trur de då den skal verta kjend verd som hev trødt Guds Son under føter og vanvyrdt paktblodet, som han vart helga med, og svivyrdt nådens Ande!
30  For me kjenner han som hev sagt: Hemnen høyrer meg til, eg skal gjeva attergjeld, og atter: Herren skal døma sitt folk.
31  Det er grueleg å falla i hendene på den levande Gud.
32  Men kom i hug dei framfarne dagar, då de, etter de var upplyste, tolde mykjen strid i lidingar,
33  med di de snart sjølve vart til ei bisn ved hædingar og trengslor, snart leid med dei som var so farne.
34  For de hadde og samhug med fangane, og de bar det med gleda at dykkar gods vart rana, av di de visste at de sjølve hadde ein betre og varande eigedom.
35  Kasta difor ikkje burt frimodet dykkar, som hev stor løn!
36  For de treng til tolmod, so de kann få det som er lova, når de hev gjort Guds vilje.
37  For endå er det berre so stutt ei stund, so kjem han som koma skal, og han skal ikkje drygja;
38  men den rettferdige, ved tru skal han leva, og dersom han dreg seg undan, so hev mi sjel ikkje hugnad i han.
39  Men me er ikkje av dei som dreg seg undan til fortaping, men av dei som trur til frelsa for sjeli.
 
 
# Brevet til Hebreerne 11
1  Men tru er full vissa um det som ein vonar, yvertyding um ting som ein ikkje ser.
2  For på grunn av henne fekk dei gamle godt vitnemål.
3  Ved tru skynar me at verdi er skapt ved Guds ord, so det som ein ser, ikkje vart til av det synlege.
4  Ved tru bar Abel fram for Gud eit betre offer enn Kain; ved henne fekk han det vitnemålet at han var rettferdig, med di Gud vitna um gåvone hans, ved henne talar han enno, etter han er dåen.
5  Ved tru vart Enok burtrykt, so han ikkje skulde sjå dauden, og han vart ikkje funnen, av di Gud hadde rykt han burt. For fyrr han vart burtrykt, fekk han det vitnemålet at han tektest Gud;
6  men utan tru er det umogeleg å tekkjast Gud; for den som stig fram for Gud, lyt tru at han er til, og at han løner dei som søkjer han.
7  Ved tru var det Noah, då Gud varsla han um det som ein ikkje såg endå, med heilag otte bygde ei ark til frelsa for sitt hus; ved henne fordømde han verdi og vart erving til den rettferd som er av tru.
8  Ved tru var Abraham lydig då han vart kalla, so han drog ut til den staden han skulde få til arv; og han tok ut endå han ikkje visste kvar han skulde koma.
9  Ved tru heldt han ut som utlending i det landet han var lova, liksom i eit framandt land, og budde i tjeld saman med Isak og Jakob, som var medervingar til den same lovnaden;
10  for han venta på byen med dei faste grunnvollane, som Gud er byggmeister og skapar til.
11  Ved tru fekk og Sara kraft til å grunnleggja ei ætt, og det trass i alderen sin, for ho heldt han for trufast som hadde lova det.
12  Difor vart det og av ein, og det ein utlevd, avla so mange som stjernone på himmelen og som sanden på havsens strand, som ingen kann telja.
13  I tru døydde alle desse utan dei hadde fenge det som var lova; men dei såg det langt burte og helsa det og sanna at dei var framande og utlendingar på jordi.
14  For dei som segjer slikt, dei syner at dei søkjer eit fedreland;
15  og dersom dei hadde tenkt på det som dei kom ifrå, so hadde dei havt tid til å fara dit att;
16  men no stundar dei etter eit betre, det er eit himmelsk; difor skjemmest ikkje Gud ved dei, ved å kallast deira Gud; for han hev bygt ein by ferdig åt dei.
17  Ved tru ofra Abraham Isak den gongen han vart freista; ja, einaste son sin ofra han som hadde fenge lovnadene,
18  han som det var sagt til: Det er etterkomarane etter Isak som skal kallast di ætt;
19  for han tenkte at Gud er mektig jamvel til å vekkja upp ifrå dei daude, og han fekk han og liksom att derifrå.
20  Ved tru velsigna Isak Jakob og Esau, med syn på det som skulde koma.
21  Ved tru velsigna Jakob døyande kvar og ein av Josefs søner og tilbad, bøygd yver knappen på staven sin.
22  Ved tru tala Josef sitt siste um at Israels-borni skulde ganga ut, og gav påbod um beini sine.
23  Ved tru vart Moses, då han var fødd, gøymd gøymd av foreldri sine i tri månader; av di dei såg at det var so vent eit barn, og dei var ikkje redde for kongen bod.
24  Ved tru vilde Moses, då han vart stor, ikkje kallast dotterson til Farao;
25  han valde heller å lida vondt saman med Guds folk enn å hava ei stuttvarig njoting av syndi,
26  og heldt Kristi vanære for større rikdom enn Egyptar-lands skattar; for han såg fram til løni.
27  Ved tru forlet han Egyptar-land uredd for kongens vreide; for han heldt ut, som um han såg den usynlege.
28  Ved tru heldt han påsken med blod-strjukingi, so tynaren ikkje skulde røra deira fyrstefødde.
29  Ved tru gjekk dei gjenom Raudehavet liksom yver turt land; men då egyptarane freista på det same, drukna dei.
30  Ved tru fall Jerikos murar, då dei hadde gjenge kring dei i sju dagar.
31  Ved tru slapp skjøkja Rahab å ganga under med dei vantruande, då ho hadde teke imot speiarane med fred.
32  Og kvi talar eg meir? Tidi vilde verta meg for stutt um eg skulde fortelja um Gideon og Barak og Samson og Jefta, um David og Samuel og profetane,
33  som ved tru sigra yver kongerike, heldt uppe rettferd, fekk lovnader uppfyllte, tepte gapet på løvor,
34  sløkte elds makt, slapp undan sverds egg, vart sterke att etter sjukdom, vart veldige i strid og fekk fiendeherar til å vika;
35  kvinnor fekk sine avlidne att med di dei stod upp; andre vart utspana til pinsla og vilde ikkje taka imot utløysing, so dei kunde vinna ei herlegare uppstoda;
36  andre fekk røyna spotting og hudflengjing, ja endå til band og fengsel;
37  dei vart steina, gjenomsaga, freista, dei vart drepne med sverd, dei flakka ikring i sauskinn og geitskinn, leid naud og trengsla og hard medferd
38  - verdi var ikkje verd å hysa dei - dei vanka um i øydemarker og fjell og holor og jordklufter.
39  Og endå alle desse fekk vitnemål for si tru, fekk dei ikkje det som var lova,
40  etter di Gud fyreåt hadde set ut noko betre for oss, so dei ikkje skulde nå fullendingi utan oss.
 
 
# Brevet til Hebreerne 12
1  So lat no og oss, etter di me hev so stor ei sky av vitne ikring oss, leggja av alt som tyngjer, og syndi som heng so fast ved oss, og med tolmod renna i den kappstrid, som er oss fyresett,
2  med di me ser på upphavsmannen og fullendaren til trui, Jesus, han som for den gleda som venta han, leid på krossen med tol, utan å vyrda skjemsla, og no sit på høgre sida åt Guds kongsstol.
3  Ja, tenk på han som tolde slik motsegn av syndarar imot seg, so de ikkje skal trøytna og verta motlause i hugen!
4  Endå hev de ikkje gjort motstand til blodet i striden mot syndi,
5  og de hev gløymt den påminning som talar til dykk som born: Min son, vanvyrd ikkje Herrens tukt, og vanmodast ikkje når han refser deg!
6  for den Herren elskar, den tuktar han, og han hudflengjer kvar son han tek seg av.
7  Det er for tukti skuld at de toler lidingar; Gud fer med dykk som med søner. For kven er den son som faren ikkje tuktar?
8  Men er de utan tukt, som alle hev fenge sin lut av, då er de lausingar og ikkje søner.
9  Dessutan: våre feder etter kjøtet hadde me til tuktarar, og me hadde age for dei; skal me då ikkje mykje meir vera lydige mot Faderen til åndene, so me fær leva?
10  For hine tukta oss for nokre få dagar etter sitt tykke, men han tuktar til vårt gagn, so me skal få lut i hans heilagskap.
11  All tukt synest vel, medan ho stend på, ikkje å vera til gleda, men til sorg; men sidan gjev ho dei som er upptamde, ei fredrik frukt som er rettferd.
12  Difor, rett dei hangande hender og dei veike kne,
13  og gjer beine farvegar for føtene dykkar, so det halte ikkje skal koma reint i ulag, men heller vert lækt!
14  Trå etter fred med alle og etter helging! for utan helging skal ingen sjå Herren.
15  Og sjå åt at ingen dreg seg undan Guds nåde, at ingi beisk rot skal renna upp og gjera mein, og mange verta smitta ved henne,
16  at ingen må vera ein horkar eller ein vanheilag som Esau, som for ein einaste rett mat selde odelsretten sin.
17  For de veit at han og sidan, då han vilde erva velsigningi, vart han burtvist - for han fann ikkje rom for bot - endå han søkte henne med tåror.
18  For de er ikkje komne til eit fjell som ein kann taka på, og til brennande eld og til skydimma og myrker og uver,
19  og til ljom av lur og ljod av ord, slik at dei som høyrde på, bad at det ikkje måtte verta tala meir til dei;
20  for dei kunde ikkje bera det påbodet dei fekk: Um det so berre er eit dyr som kjem innåt fjellet, skal det steinast;
21  og so grueleg var syni at Moses sa: Eg er forfærd og skjelvande redd.
22  Men de er komne til Sions fjell og den levande Guds by, det himmelske Jerusalem, og til dei mange tusund englar,
23  til høgtidsstemna og lyden av dei fyrstefødde, som er uppskrivne i himmelen, og til domaren, som er Gud for alle, og til åndene åt dei fullenda rettferdige,
24  og til Jesus, millommannen for ei ny pakt, og til skvettings-blodet, som talar betre enn Abels blod.
25  Sjå til at de ikkje viser ifrå dykk han som talar! For når hine ikkje slapp undan, dei som viste ifrå seg han som tala på jordi, kor mykje mindre skal då me sleppa undan um me vender oss ifrå han som talar frå himmelen!
26  Hans røyst riste den gong jordi; men no hev han lova og sagt: Endå ein gong rister eg ikkje berre jordi, men himmelen med.
27  Men det ordet: Endå ein gong, syner at dei ting som vert riste, skal umskiftast, av di det er skapte ting, so dei som ikkje vert riste, skal vara ved.
28  Lat difor oss som fær eit uruggeleg rike, vera takksame og dermed tena Gud til hans hugnad, med blygd og otte!
29  For vår Gud er ein øydande eld.
 
 
# Brevet til Hebreerne 13
1  Lat broderkjærleiken vara ved!
2  Gløym ikkje gjestmildskapen! for ved den hev nokre havt englar til gjester utan dei visste det.
3  Kom i hug dei som er fangar, som um de var deira medfangar, dei som lid vondt, sidan de og sjølve er i lekamen!
4  Ekteskapet vere i akt og æra hjå alle, og ektesengi usmitta! for lauslevande og horkarar skal Gud døma.
5  Lat dykkar ferd vera utan pengehug, so de er nøgde med det de hev! for han hev sagt: Eg skal so visst ikkje sleppa deg og ikkje forlata deg,
6  so me hugheilt kann segja: Herren er min hjelpar, eg vil ikkje ottast; kva kann eit menneske gjera meg?
7  Kom i hug førarane dykkar, som hev tala Guds ord til dykk! gjev akt på utgangen av deira ferd, og fylg so etter deira tru!
8  Jesus Kristus er i går og i dag den same, ja til æveleg tid.
9  Lat dykk ikkje føra vilt av mangfaldige og framande lærdomar! for det er godt at hjarta vert styrkt ved nåden, ikkje ved mat, som ikkje hev gagna dei som for med slikt.
10  Me hev eit altar som dei ikkje hev lov til å eta av, dei som tener ved tjeldet;
11  for dei dyr som blodet vert teke av og bore inn i heilagdomen ved øvstepresten til soning for synd, deira kroppar vert uppbrende utanfor lægret;
12  difor leid og Jesus utanfor porten, so han ved sitt eige blod kunde helga folket.
13  Lat oss då ganga ut til han utanfor lægret og bera hans vanæra!
14  For me hev ikkje her ein varande by, men søkjer den komande.
15  Lat oss då ved han alltid bera fram til Gud lovoffer, det er: frukt av lippor som lovar hans namn!
16  Men gløym ikkje å gjera godt og gjeva andre med dykk! for slike offer hev Gud hugnad i.
17  Fylg dykkar førarar og lyd dei! for dei vaker yver sjelene dykkar som dei som skal gjera rekneskap, so dei kann gjera det med gleda og ikkje sukkande; for det er dykk ikkje til gagn.
18  Bed for oss! for me er visse på at me hev eit godt samvit, og me vil gjerne fara rett åt i alle måtar.
19  Og eg bed dykk so mykje meir um å gjera dette, so eg snarare kann verta gjeven dykk att.
20  Men fredens Gud, han som i kraft av ei æveleg pakts blod førde den store hyrdingen for sauene, vår Herre Jesus, upp frå dei daude,
21  han gjere dykk full-dugande i all god gjerning, so de kann gjera hans vilje, med di han verkar i dykk det som er til hugnad for han, ved Jesus Kristus! Honom vere æra i all æva! Amen.
22  Eg bed dykk, brør, tak dette påminningsordet vel upp; for eg hev skrive stutt til dykk.
23  Vit at bror vår Timoteus er gjeven fri; saman med han vil eg vitja dykk, um han kjem snart.
24  Helsa alle dykkar førarar og alle dei heilage! Dei frå Italia helsar dykk.
25  Nåden vere med dykk alle!
 
 
# Jakobs brev 1
1  Jakob, Guds og Herren Jesu Kristi tenar, helsar dei tolv ættene som lever i framande land.
2  Haldt det for berre gleda, mine brør, når de kjem ut i ymse freistingar,
3  etter di de veit at prøvingi av trui dykkar verkar tolmod;
4  men tolmodet må føra til fullkome verk, so de kann vera fullkomne og heile og ikkje vanta noko.
5  Men dersom nokon av dykk vantar visdom, so bede han Gud, han som gjeve alle viljugt og utan vondord, og han skal få.
6  Men han må beda i tru og ikkje tvilande; for den som tvilar, er liksom havbåra som vert drivi ikring og kasta hit og dit av vinden.
7  For ikkje må det mennesket tru at han skal få noko av Herren,
8  slik ein tvihuga mann, ustød på alle sine vegar.
9  Men den låge broren rose seg av sin høgleik,
10  og den rike av sin lågleik; for han skal kverva burt som blomen på graset;
11  Soli gjekk upp med sin hete og gjorde graset turt, og blomen på det fall av, og hans fagre skapnad vart øydelagd; soleis skal og den rike visna på sine vegar.
12  Sæl er den mannen som held ut i freisting! for når han hev stade ei prøva, skal han få livsens kruna, som Gud hev lova dei som elskar han.
13  Ingen må segja når han vert freista: Eg vert freista av Gud. For Gud er ikkje freista av det vonde, og sjølv freistar han ingen.
14  Men kvar ein vert freista når han vert lokka av si eigi lyst;
15  Sidan, når lysti vert med barn, føder ho synd; men når syndi er fullmogna, føder ho daude.
16  Far ikkje vilt, mine kjære brør!
17  All god gåva og all fullkomi gåva kjem ovantil, frå Faderen til ljosi, han som det ikkje er umbrøyte ved eller skiftande skugge.
18  Etter sin vilje hev han født oss ved sannings ord, so me skal vera ei fyrstegrøde av hans skapningar.
19  Det veit de, kjære brør! Men kvart menneske vere snar til å høyra, sein til å tala, sein til vreide;
20  for ein manns vreide verkar ikkje det som er rett for Gud.
21  Legg difor av all ureinskap og alt som er att av vondskap, og tak med spaklynde imot ordet som er innplanta i dykk, og som kann frelsa sjelene dykkar.
22  Men vert slike som gjer etter ordet og ikkje berre høyrer det, elles dårar de dykk sjølve!
23  For dersom nokon høyrer ordet og ikkje gjer etter det, då er han lik ein mann som skodar sitt naturlege andlet i ein spegel;
24  han skoda seg sjølv og gjekk burt, og gløymde straks korleis han såg ut.
25  Men den som ser inn i fridomens fullkomne lov og held ved med det, so han ikkje vert ein gløymsam høyrar, men ein som gjer gjerningi, han skal vera sæl i si gjerning.
26  Dersom nokon meiner at han er ein gudsdyrkar, og ikkje tøymer tunga si, men dårar sit eige hjarta, hans gudsdyrking er fåfengd.
27  Ei rein og usmitta gudsteneste for Gud og Faderen er dette: å sjå til farlause og enkjor i deira trengsla, å halda seg sjølv uflekka av verdi.
 
 
# Jakobs brev 2
1  Mine brør, lat ikkje dykkar tru på vår Herre Jesus Kristus, den herleggjorde, hava det med seg at de gjer skil på folk!
2  For um det kjem ein mann inn i samlingi dykkar med gullring på fingeren og i skinande klæde, men det og kjem ein fatigmann i skitne klæde,
3  og de ser på han som hev den skinande klædnaden, og segjer: Set du deg her i god sess! og de segjer til den fatige: Statt de der, eller set deg nedfor fotskammelen min! -
4  gjer de ikkje då skilnad hjå dykk sjølve og hev vorte domarar med vonde tankar?
5  Høyr no, mine kjære brør: Hev ikkje Gud valt ut dei som er fatige på verdsens gods, til å vera rike i trui og ervingar til det riket han hev lova dei som elskar han?
6  Men de hev vanæra den fatige. Er det ikkje dei rike som trælkar dykk, og som dreg dykk fram for domstolane?
7  Er det ikkje dei som spottar det gode namnet som de er nemnde med?
8  I sanning, um de uppfyller den kongelege lov etter Skrifti: Du skal elska næsten din som deg sjølv, so gjer de vel;
9  Men gjer de skil på folk, so gjer de synd, og lovi refser dykk som lovbrjotarar.
10  For den som held heile lovi, men snåvar i ein ting, han hev brote saka i alt.
11  For han som sa: Du skal ikkje gjera hor, han sa og: Du skal ikkje slå i hel. Um du då ikkje gjer hor, men slær i hel, so hev du vorte ein lovbrjotar.
12  Tala so og gjer so som dei som skal verta dømde etter fridoms lov!
13  For domen skal vera miskunnlaus yver den som ikkje hev gjort miskunn; men miskunn rosar seg mot domen.
14  Kva gagnar det, mine brør, um nokon segjer at han hev tru, når han ikkje hev gjerningar? Kann vel trui frelsa han?
15  Um ein bror eller ei syster er nakne og vantar føda for dagen,
16  og ein av dykk segjer til dei: Gakk i fred, verm dykk og et dykk mette! men de ikkje gjev dei det som lekamen treng, kva gagnar so det?
17  Soleis og med trui: hev ho ikkje gjerningar, so er ho daud i seg sjølv.
18  Men ein kann segja: Du hev tru, og eg hev gjerningar. Syn meg di tru utan gjerningar, so skal eg syna deg mi tru av mine gjerningar.
19  Du trur at Gud er EIN; du gjer rett; djevlane trur og det og skjelv.
20  Og vil du vita det, du dårlege menneske, at trui er nyttelaus utan gjerningar?
21  Abraham, ættefaren vår, vart ikkje han rettferdiggjord ved gjerningar, då han ofra Isak, son sin, på altaret?
22  Du ser at trui verka saman med gjerningane hans, og at trui vart fullkomi ved gjerningane,
23  og Skrifti vart uppfyllt, som segjer: Abraham trudde Gud, og det vart rekna han til rettferd, og han vart kalla Guds ven.
24  De ser at eit menneske vert rettferdiggjort ved gjerningar, og ikkje ved tru åleine.
25  Like eins og med Rahab, skjøkja: vart ho ikkje rettferdiggjord ved gjerningar, då ho tok imot sendemennene og slepte dei ut ein annan veg?
26  For liksom lekamen er daud utan ånd, so er og trui daud utan gjerningar.
 
 
# Jakobs brev 3
1  Mine brør, ikkje mange av dykk verte lærarar etter di de veit at me skal få dess tyngre dom!
2  For alle snåvar me i mangt. Den som ikkje snåvar i tale, han er ein fullkomen mann, som er før til å tøyma heile lekamen og.
3  Når me legg beisl i munnen på hestane, so dei skal lystra oss, so styrer me og heile lekamen deira.
4  Ja, endå skipi, som er so store og vert drivne av sterke vindar, vert styrde med ein liten ror dit som styrmannen vil hava dei.
5  So er og er tunga ein liten lem, og talar endå store ord. Sjå ein liten eld, kor stor ein skog han set i brand!
6  Tunga er og ein eld; ei verd full av urettferd, soleis stend tunga millom lemene våre; ho smittar heile lekamen og set livsens hjul i loge, og vert sjølv sett i loge av helvete.
7  For all natur, både i dyr og fuglar, både i ormar og sjødyr, vert tamd og hev vorte tamd av den menneskjelege naturi;
8  men tunga kann inkje menneske temja; ho er ein ustyrleg vond ting, full av døyande eiter.
9  Med henne velsignar me Herren og Faderen, og med henne bannar me menneski, som er skapte etter Guds bilete.
10  Or same munnen kjem det velsigning og banning. Dette må ikkje vera so, mine brør!
11  Gjev vel kjelda søtt og beiskt vatn ut or same uppkoma?
12  Mine brør, kann då eit fiketre bera oljebær, eller eit vintre fikor? Heller ikkje kann ei salt kjelde gjeva søtt vatn.
13  Kven er vis og vitug imillom dykk? Han må ved god ferd syna sine gjerningar i visdoms spaklynde.
14  Men hev de beisk ovund og stridssykja i hjarto dykkar, so rosa dykk ikkje imot sanningi og ljug ikkje imot henne!
15  Den visdomen kjem ikkje ovantil, men er jordisk, reint sanseleg, djevelsk.
16  For der det er ovund og stridssykja, der er ugreida og alt det som vondt er.
17  Men visdomen ovantil, han er fyrst og fremst rein, og dinæst fredsam, rimeleg, ettergjevande, full av miskunn og gode frukter, fri for tvil og fri for skrymt.
18  Men rettferds frukt vert sådd i fred for dei som held fred.
 
 
# Jakobs brev 4
1  Kvar kjem all ufreden ifrå, og kvar kjem all striden ifrå millom dykk? Er det ikkje av lystene dykkar, som strider i lemene dykkar?
2  De lyster, og hev ikkje; de slær i hel og ovundast, og kann ikkje få; de ligg i strid og ufred. De hev ikkje, av di de ikkje bed;
3  de bed og fær ikkje, av di de bed ille, so de kann øyda det upp i lystene dykkar.
4  De utrugne! veit de ikkje at venskap med verdi er fiendskap mot Gud? Den som då vil vera ven med verdi, han vert Guds fiende.
5  Eller trur de at Skrifti talar fåfengt? Med brennhug trår han etter den åndi som han hev late bu i oss, men di større er den nåden som han gjev.
6  Difor heiter det: Gud stend dei stolte imot, men dei audmjuke gjev han nåde.
7  Ver difor Gud undergjevne! Men statt djevelen imot, so skal han fly frå dykk!
8  Haldt dykk nær til Gud, so skal han halda seg nær til dykk! Två hendene, de syndarar, og reinsa hjarto, de tvihuga!
9  Kjenn dykkar naud og syrg og gråt! Lat låtten dykkar vendast til sorg, og gleda til trege!
10  Audmyk dykk for Herren, so han skal upphøgja dykk!
11  Baktala ikkje kvarandre, brør! Den som baktalar ein bror eller dømer bror sin, han baktalar lovi og dømer lovi; men dømer du lovi, so er du ikkje ein som gjer etter lovi, men hennar domar.
12  EIN er lovgjevaren og domaren, han som er mektig til å frelsa og til å tyna. Men du, kven er du som dømer næsten din?
13  Og no, de som segjer: I dag eller i morgon vil me fara til den byen og vera der eit år og handla og hava vinning,
14  de som ikkje veit kva som skal henda i morgon! For kva er livet dykkar? De er ein eim som er synleg ei liti stund og so kverv burt.
15  I staden for at de skulde segja: Um Herren vil, so kjem me til å leva, og so skal me gjera det eller det.
16  Men no rosar de dykk sjølve i dykkar storlæte. All slik ros er vond.
17  Den som då veit å gjera godt, men ikkje gjer det, han hev synd for det.
 
 
# Jakobs brev 5
1  Og no, de rike, gråt og barma dykk for dei ulukkone som skal koma yver dykk!
2  Rikdomen dykkar er rotna, og klædi dykkar er mòl-etne;
3  gullet og sylvet dykkar er burtrusta, og rusti på det skal vera til vitne imot dykk og eta dykkar kjøt som ein eld. De hev sanka skattar i dei siste dagane!
4  Sjå, den løni de hev halde att for dei arbeidarar som hev skore åkrane dykkar, ho ropar, og ropet frå skurdfolket er kome inn for Herren Sebaots øyro.
5  De hev levt på jordi i kjæla og etter lystene dykkar; de hev gjødt hjarto dykkar på slaktardagen!
6  De hev domfelt og drepe den rettferdige; ingen gjer motstand mot dykk.
7  Ver då tolmodige, brør, til Herren kjem! Sjå bonden ventar på den dyre avlingi av jordi og stundar tolmodeleg på henne, til ho får haustregn og vårregn.
8  Ver de og tolmodige og styrk hjarto dykkar! for Herrens tilkoma er nær.
9  Sukka ikkje mot kvarandre, brør, so de ikkje skal verta dømde! Sjå, domaren stend for døri!
10  Mine brør, tak profetane, som tala i Herrens namn, til fyredøme på lida vondt og vera tolmodige!
11  Sjå, me prisar dei sæle som lid tolmodeleg. De hev høyrt um Jobs tolmod og set endelykti frå Herren; for Herren er inderleg miskunnsam og mild.
12  Men framfor alt, brør, sver ikkje, korkje ved himmelen eller ved jordi eller nokon annan eid! Med lat dykkar ja vera ja og dykkar nei vera nei, so de ikkje skal falla inn under domen!
13  Lid nokon av dykk vondt, han bede! er nokon ved godt mod, han lovsyngje.
14  Er nokon av dykk sjuk, han kalle til seg dei eldste i kyrkjelyden, og dei skal beda yver han og salva han med olje i Herrens namn;
15  og den bøni av tru skal hjelpa den sjuke, og Herren skal reisa han upp; og hev han gjort synder, skal dei verta han forlatne.
16  Sanna då syndene dykkar for kvarandre og bed for kvarandre, so de kann verta lækte! Rettferdig manns bøn hev stor makt i sin verknad.
17  Elias var ein mann under same vilkår som me; og han bad at det ikkje skulde regna, og det regnde ikkje på jordi på tri år og seks månader.
18  Og han bad på nytt, og himmelen gav regn, og jordi bar si grøda.
19  Mine brør! Um nokon av dykk hev fare vilt frå sanningi, og nokon umvender han,
20  han skal vita at den som umvender ein syndar frå hans ville veg, han frelser ei sjel frå dauden og løyner ei mengd med synder.
 
 
# Peters første brev 1
1  Peter, Jesu Kristi apostel, til dei utlendingar som er spreidde i Pontus, Galatia, Kappadokia, Asia og Bitynia, utvalde
2  etter Gud Faders fyrevitende, ved Andens helging, til lydnad og yverskvetting med Jesu Kristi blod: Nåde og fred vere med dykk i rikt mål!
3  Lova vere Gud og vår Herre Jesu Kristi Fader, han som etter si store miskunn hev atterfødt oss til ei levande von ved Jesu Kristi uppstoda frå dei daude,
4  til ein uforgjengeleg og flekklaus og uvisneleg arv, som er gøymd i himmelen åt dykk,
5  de som ved Guds makt vert haldne uppe ved trui til den frelsa som er ferdig til å verta openberra i den siste tid.
6  Det gleder de dykk yver, um de og no ei lita stund - når so skal vera - er sorgtyngde i ymse freistingar,
7  So dykkar prøvde tru, som er mykje kostelegare enn det forgjengelege gull, som då vert prøvt i eld, må verta funni til lov og pris og æra når Jesus Kristus vert openberra,
8  han som de ikkje hev kjent, men endå elskar, han som de no ikkje ser, men endå trur på, og difor gleder de dykk med usegjeleg og herleggjord gleda,
9  når de vinn fram til endemålet for trui dykkar, frelsa for sjelene.
10  Um denne frelsa var det profetane granska og ransaka, og dei som spådde um den nåden de skulde få,
11  med di dei ransaka kva tid eller kva slag tid Kristi Ande, som var i dei, viste fram til når han vitna fyreåt um Kristi lidingar og um herlegdomen deretter;
12  for det vart openberra for dei at dei tente ikkje seg sjølve, men oss med dette som no er kunngjort igjenom dei som hev forkynt dykk evangeliet ved den Heilage Ande, som vart send frå himmelen - dette som englane hev hug til å skoda inn i.
13  Difor, umgyrd dykkar hugs lender, ver edrue, og set dykkar von fullt og fast til den nåden som de fær når Jesus Kristus vert openberra!
14  Som lydige born skal de ikkje skikka dykk etter dei fyrre lystene i dykkar vankunna,
15  men ver, etter den Heilage som kalla dykk, ogso de heilage i all dykkar ferd!
16  For det stend skrive: De skal vera heilage, for eg er heilag.
17  Og når de påkallar som Fader han som dømer utan å gjera mannemun, etter kvar mannsgjerning, so ferdast med otte den tid de lever i utlendingskapen;
18  for de veit at de ikkje med forgjengelege ting, sylv eller gull, vart frikjøpte frå dykkar fåfengelege ferd, som de hadde ervt ifrå federne,
19  men med Kristi dyre blod som blodet av eit ulastande og lytelaust lamb,
20  han som var kjend fyreåt, fyrr verdi vart grunnlagt, men vart openberra ved enden av tidene for dykkar skuld,
21  de som ved han trur på Gud, som vekte han upp frå dei daude og gav han herlegdom, so trui dykkar og er von til Gud.
22  Reinsa sjelene dykkar i lydnad mot sanningi til uskrymta broderkjærleik, og elska kvarandre inderleg av hjarta,
23  de som er atterfødde, ikkje av forgjengeleg, men uforgjengeleg sæde, ved Guds ord, som lever og varer!
24  For alt kjøt er som gras, og all herlegdomen hjå det som blom på gras: graset visna, og blomen på det fall av,
25  Men Herrens ord varer i all æva. Dette er det ordet som er forkynt dykk ved evangeliet.
 
 
# Peters første brev 2
1  Legg difor av all vondskap og alt svik og like eins hyklarskap og ovund og all baktale,
2  og lengta som nyfødde born etter den åndelege ufalska mjølki, so de kann veksa ved henne til frelsa,
3  so sant de hev smaka at Herren er god!
4  Kom til han, den levande steinen, som vel vart vanda av menneske, men er utvald og dyrverdig, for Gud,
5  og vert de sjølve, som levande steinar, uppbygde til eit åndeleg hus, eit heilagt presteskap til å bera fram åndelege offer, som er til hugnad for Gud ved Jesus Kristus.
6  For det heiter i Skrifti: Sjå, eg legg i Sion ein hyrnestein, som er utvald og dyrverdig; den som trur på han, skal so visst ikkje verta til skammar.
7  Dykk då som trur, høyrer æra til; men for dei vantruande hev den steinen som bygningsmennene vanda, vorte til hyrnestein og snåvestein og støyteberg,
8  dei som snåvar med di dei ikkje trur ordet; det er dei og etla til.
9  Men de er ei utvald ætt, eit kongeleg presteskap, eit heilagt folk, eit folk til eigedom, so de skal forkynna hans dygder som kalla dykk ut or myrker til sitt underfulle ljos,
10  de som fyrr ikkje var eit folk, men no er Guds folk, de som ikkje hadde funne miskunn, men no hev fenge miskunn.
11  De kjære, eg legg dykk på hjarta som framande og utledningar at de skal halda dykk ifrå dei kjøtlege lyster, som strider imot sjeli,
12  og lata dykkar ferd millom heidningane vera god, so dei medan dei baktalar dykk som illgjerdsmenn, må sjå dykkar gode gjerningar og for deira skuld prisa Gud på vitjingsdagen!
13  Ver difor all menneskjeleg skipnad undergjevne for Herrens skuld, anten det er kongen son er den høgste,
14  eller landshovdingane som utsendingar frå han til refsing for dei som gjer vondt, men til ros for dei som gjer godt!
15  For soleis er det Gud vilje at de med å gjera det gode skal målbinda vankunna hjå dei uvituge menneske,
16  so som frie, og ikkje som slike som hev fridomen til vondskaps skyle, men som Guds tenarar.
17  Æra alle, elska broderlaget, ottast Gud, æra kongen!
18  De tenarar, ver dykkar herrar undergjevne i all age, ikkje berre dei gode og rimelege, men og dei rangvise!
19  For det finn nåde, um nokon av samvit for Gud toler harmingar når han lider uretteleg.
20  For kva er det for ei ros um de tek det med tolmod når de syndar og fær refsing for det? Men um de tek det med tolmod når de gjer godt og endå lyt att lida, det finn nåde hjå Gud.
21  For til det vart de kalla, av di Kristus og leid for dykk og let etter for dykk eit fyredøme, so de skal fylgja hans fotfar,
22  han som ikkje gjorde synd, og det fanst ikkje heller svik i hans munn,
23  han som ikkje skjelte att når han vart utskjelt, ikkje truga når han leid, men gav yver til han som dømer rettferdigt;
24  han som bar syndene våre på lekamen sin upp på treet, so me skal døy burt frå syndene våre og leva for rettferdi, og ved hans sår er de lækte.
25  For de var villfarande som sauer, men hev no vendt um til hyrdingen og tilsynsmannen for sjelene dykkar.
 
 
# Peters første brev 3
1  Like eins de konor: De skal vera dykkar eigne menn undergjevne, so endå slike som ikkje trur ordet, må verta vunne utan ord ved den ferd konone deira syner,
2  når dei ser for augo dykkar reine ferd i otte.
3  Deira prydnad skal ikkje vera den som er utanpå, med hårflettingar eller påhengt gull eller kledebunad,
4  men hjartans løynde menneske i den uforgjengelege prydnad med den mjuke og stille ånd, som er gjæv for Gud.
5  For soleis prydde og fordom dei heilage kvinnone seg, dei som sette si von til Gud, og dei var sine eigne menn undergjevne,
6  liksom Sara lydde Abraham og kalla han herre; hennar born hev de vorte når de gjer det gode og ikkje ottast for nokor skræmsla.
7  Like eins de menn: De skal leva vitugt saman med konone dykkar som det veikare kjerald, og visa dei æra, sidan dei og er medervingar til livsens nåde, so bønene dykkar ikkje skal verta hindra.
8  Og til slutt: Ver alle samhugna, medlidande, kjærlege mot brørne, miskunnsame, audmjuke!
9  Løn ikkje vondt med vondt eller skjelling med skjelling, men tvert imot velsigna! for det vart de kalla til, at de skal erva velsigning.
10  For den som vil elska livet og sjå gode dagar, han skal halda tunga frå det som vondt er, og lippone frå svikefull tale;
11  han vende seg frå vondt og gjere godt, han søkje fred og trå etter han!
12  For Herrens augo er yver dei rettferdige, og hans øyro vende til deira bøn; men Herrens åsyn er yver dei som gjer vondt.
13  Og kven er det som kann gjera dykk vondt når de legg vinn på det som er godt?
14  Men um de og skulde lida for rettferds skuld, so er de sæle. Men ottast ikkje for dei og reddast ikkje; men helga Kristus som Herre i hjarto dykkar,
15  og ver alltid ferdige til å forsvara dykk for kvar ein som krev rekneskap av dykk for den voni som bur i dykk, men med spaklynde og age
16  og med eit godt samvit, so dei som lastar dykkar gode ferd i Kristus, må verta til skammar i det som dei baktalar dykk for som illgjerdsmenn.
17  For det er betre, um so er Guds vilje, å lida når ein gjer godt, enn når ein gjer vondt.
18  For Kristus leid og EIN gong for synder, ein rettferdig for urettferdige, so han kunde føra oss fram til Gud, han som leid dauden i kjøtet, men vart levandegjort i åndi;
19  i åndi gjekk han og burt og preika for åndene som var i varetekt,
20  dei som fordom hadde vore stride, den gong Guds langmod venta i Noahs dagar, medan arki vart bygd, der nokre få - åtte sjeler - vart frelste gjenom vatn,
21  det som no og frelser oss i motbiletet sitt, dåpen, som ikkje er avleggjing av ureinskap på kroppen, men eit godt samvits pakt med Gud ved Jesu Kristi uppstoda,
22  han som er uppfaren til himmelen og er ved Guds høgre hand, der englar og makter og krafter er han underlagde.
 
 
# Peters første brev 4
1  Sidan no Kristus hev lide i kjøtet, so væpna de dykk med den same tanken, at den som hev lidi i kjøtet, er ferdig med syndi,
2  so de ikkje lenger skal leva etter menneskelyster, men etter Guds vilje, den tid de endå skal vera i kjøtet.
3  For det er nok at de i den framfarne livstid hev gjort det som heidningane vil, med di de ferdast i used, lyster, fullskap, svir, drykk og skamleg avgudsdyrking;
4  difor undrast dei når de ikkje regnar med dei ut i den same straum av skamløysa, og spottar dykk.
5  Men dei skal gjera rekneskap for han som held seg ferdig til å døma levande og daude.
6  For difor vart evangeliet forkynt ogso for daude at dei vel skulde verta dømde som menneske i kjøtet, men leva so som Gud i åndi.
7  Men enden på alle ting er komen nær. Ver difor vislege og edrue so de kann beda!
8  Og hav framfor alt inderleg kjærleik til kvarandre! for kjærleiken løyner ei mengd med synder.
9  Ver gjestmilde mot kvarandre utan knurring.
10  Etter som kvar hev fenge ei nådegåva, so ten kvarandre med henne som gode hushaldarar yver Guds mangfaldige nåde:
11  um nokon talar, han tale som Guds ord; um nokon tener i kyrkjelyden, han tene som av den kraft Gud gjev, so Gud må verta æra i alle ting ved Jesus Kristus, han som æra og makti høyrer til i all æva. Amen.
12  De kjære, undra dykk ikkje yver den elden som kjem yver dykk til prøving, som um det hende dykk noko underleg!
13  men i same mun som de hev lut i Kristi lidingar, skal de gleda dykk, so de og kann gleda dykk med fagnad når hans herlegdom vert openberra.
14  Dersom de vert hædde for Kristi namn skuld, er de sæle; for Herlegdoms-Anden og Guds Ande kviler yver dykk.
15  For ingen av dykk må lida av di han er mordar eller tjuv eller illgjerningsmann, eller av di han er legg seg upp i slikt som ikkje kjem han ved.
16  Men lid han av di han er ein kristen, so skal han ikkje skjemmast, men prisa Gud for dette namnet.
17  For det er no den tid då domen skal taka til med Guds hus; men tek det til med oss, kva vert då enden for dei som ikkje vil tru Guds evangelium?
18  Og dersom den rettferdige vandt vert frelst, kvar skal det då verta av den ugudlege og syndaren?
19  Difor skal og dei som etter Guds vilje lyt lida, gjeva yver sjelene sine til den trufaste skaparen, med di dei gjer det gode.
 
 
# Peters første brev 5
1  Dei eldste millom dykk legg eg på hjarta, eg som sjølv er med-eldste og vitne um Kristi lidingar, som eg hev lut i den herlegdomen som skal openberrast:
2  Gjet den Guds hjord som er hjå dykk, og hav tilsyn med henne, ikkje av tvang, men sjølvmint, ikkje for ei skamleg vinning, men med viljugt hjarta,
3  ikkje heller so at de vil vera herrar yver kyrkjelydane, men so at de vert fyredøme for hjordi;
4  og når yverhyrdingen openberrast, då skal de få den uvisnelege ærekransen.
5  Like ein skal de yngre vera dei eldre undergjevne, og alle skal de iklæda dykk audmykt mot kvarandre; for Gud stend dei stolte imot, men dei audmjuke gjev han nåde.
6  So audmyk dykk då under Guds veldige hand, so han kann upphøgja dykk i si tid!
7  Kast all dykkar sut på han; for han hev umsut for dykk!
8  Ver edrue, vak! Dykkar motstandar djevelen gjeng ikring som ei burande løva og søkjer kven han kann gløypa;
9  Statt han imot, trauste i trui, sidan de veit at de same lidingar er lagde på brørne dykkar i verdi!
10  Men all nådes Gud, som kalla dykk til sin ævelege herlegdom i Kristus Jesus, etter ei stuttvarig liding, han skal gjera dykk full-dugande, stadfesta, styrkja, grunnfesta dykk.
11  Honom høyrer makti til i all æva. Amen.
12  Med Silvanus, den trufaste broren - det meiner eg at han er - hev eg skrivi stutt til dykk for å påminna og vitna at dette er Guds sanne nåde som de stend i.
13  Den medutvalde kyrkjelyden i Babylon helsar dykk, like eins Markus, son min.
14  Helsa kvarandre med eit kjærleiks kyss! Fred vere med alle dykk som er i Kristus!
 
 
# Peters andre brev 1
1  Simeon Peter, Jesu Kristi tenar og apostel - til dei som hev fenge same dyre tru som me ved vår Gud og frelsar Jesu Kristi rettferd:
2  Nåde og fred vere med dykk i rikt mål, med di de kjenner Gud og Jesus, vår Herre!
3  Etter di hans guddomelege makt hev gjeve oss alt som tener til liv og gudlegdom, ved kunnskapen um han som kalla oss ved sin eigen herlegdom og si kraft
4  og dermed hev gjeve oss dei største og dyraste lovnader, for at de ved dei skulde få lut i guddomleg natur, med di de flyr frå den tyning i verdi som kjem av lysti,
5  so gjer dykk og just difor all umak, og vis i trui dykkar dygd, og i dygdi skynsemd,
6  og i skynsemdi fråhald, og i fråhaldet tålmod, og i tolmodet gudlegdom,
7  og i gudlegdomen broderkjærleik, og i broderkjærleiken kjærleik til alle.
8  For når desse ting finst hjå dykk og fær veksa, då visar dei at de ikkje er yrkelause eller fruktlause i kunnskapen um vår Herre Jesus Kristus;
9  for den som ikkje hev desse ting, han er blind, dimsynt, med di han hev gløymt reinsingi frå sine fyrre synder.
10  Difor, brør, legg so mykje meir vinn på å gjera dykkar kall og utveljing fast! for når de gjer desse ting, skal de slett ikkje snåva;
11  for på denne måten skal det rikleg verta gjeve dykk inngang i vår Herre og frelsar Jesu Kristi ævelege rike.
12  Difor kjem eg alltid til å minna dykk um dette, endå de veit det og er grunnfeste i sanningi, som er hjå dykk.
13  Lika vel held eg det for rett å vekkja dykk ved påminning, so lenge eg er i denne hytta,
14  sidan eg veit at eg brått skal leggja ned hytta mi, so som og vår Herre Jesus Kristus varsla meg.
15  Men eg vil leggja vinn på at de til kvar tid etter min burtgang kann minnast dette.
16  For det var ikkje klokt uttenkte eventyr me fylgde då me kunngjorde dykk vår Herre Jesu Kristi makt og atterkoma, men me hadde vore augvitne til hans storvelde.
17  For han fekk æra og herlegdom av Gud Fader, med di ei slik røyst kom til han frå den høgste herlegdomen: Dette er Son min, han som eg elskar, han som eg hev hugnad i,
18  og denne røysti høyrde me koma frå himmelen då me var saman med han på det heilage fjellet.
19  Og dess fastare hev me det profetiske ordet, og de gjer vel i å akta på det som på eit ljos som skin på ein myrk stad, til dess dagen lyser fram og morgonstjerna renn upp i hjarto dykkar,
20  men di de fyrst og fremst veit dette at inkje profetord i skrifti er gjeve til eigi tyding;
21  for aldri er noko profetord framkome av mannsvilje, men dei Heilage Guds menn tala drivne av den Heilage Ande.
 
 
# Peters andre brev 2
1  Men det stod og falske profetar fram hjå folket, liksom det og hjå dykk skal koma falske lærarar, som skal lura inn ranglæror som fører til fortaping, med di dei jamvel neittar den Herre som kjøpte dei, og fører yver seg sjølve ei brå fortaping.
2  Og mange skal fylgja dei i deira used, og for deira skuld skal sanningsvegen verta spotta,
3  og av havesykja skal dei med uppdikta ord nytta dykk ut til vinning for seg. Men domen yver dei er frå gamal tid ikkje yrkelaus, og deira fortaping søv ikkje.
4  For so visst som Gud ikkje sparde englar då dei synda, men støytte dei ned i avgrunnen og gav dei yver til myrkers holor i varetekt til dom,
5  og ikkje sparde den gamle verdi, men helt uppe rettferds-forkynnaren Noah sjølv-åttande, då han førde storflodi yver ei verd av ugudlege,
6  og la byane Sodoma og Gomorra i oska og fordømde dei til undergang, og dermed hev sett dei til fyredøme på dei ugudlege i framtidi,
7  og fria ut den rettferdige Lot, som leid under den skamlause åtferdi av dei ugudlege
8  - for den rettferdige som budde imillom dei, leid dagstødt pinsla i si rettferdige sjel ved dei lovlause gjerningar som han såg og høyrde -
9  So visst veit Herren å fria dei gudlege ut or freisting, men halda dei urettferdige i varetekt med refsing til domedag,
10  mest dei som fer etter kjøt i urein lyst og vanvyrder herredøme. Dei sjølvgode vågehalsar! Dei skjelv ikkje ved å spotta høge makter,
11  medan då englar, som er større i styrke og makt, ikkje ber fram for Herren nokon spottande dom imot dei;
12  men desse, liksom vitlause dyr, av naturi fødde til fanging og undergang - dei skal og, av di dei spottar det dei ikkje kjenner, gagna under si vanart
13  og få urettferds løn. Dei set si lyst i å bruka dagen til kjæla; desse utskjemmor og skamflekker, dei fråssar i sitt svik når dei held gilde med dykk.
14  Augo hev dei som er fylde av skjøkja og umetteleg i synd; dei forlokkar ustøde sjeler; dei hev et hjarta som er upptamt i havesykja, dei forbanningsborn!
15  Dei hev vike frå den beine vegen og fare vilt, med di dei hev fylgt Bileams Beorssons veg, han som elska urettferd løn
16  og fekk refsing for sitt eige brot: eit umælande kløvdyr tala med mannemæle til han og hindra profeten i hans uvitingskap.
17  Desse er vasslause brunnar, skodda som vert drive av stormvind; til dei er kolmyrket ferdigt.
18  For med di dei talar skrøytande, tome ord, forlokkar dei i kjøtlyster ved ukjurskap dei som nett hev flytt ifrå dei som fer i villa,
19  med di dei lovar dei fridom, dei som sjølve er trælar under vanarti; for det som ein ligg under for, det hev han og vorte træl for.
20  For um dei hev flytt ifrå ureinskapen i verdi med di dei hev lært å kjenna vår Herre og frelsar Jesus Kristus, og so atter let seg fanga av han og ligg under, då hev det siste vorte verre med dei enn det fyrste.
21  For det var betre for dei at dei ikkje hadde kjent rettferds veg, enn at dei kjende han og so vende seg burt frå det heilage bodet som var yvergjeve dei.
22  Det hev gjenge dei etter det sanne ordtøket: Ein hund vendar att til si eigi spya, og ei lauga su velter seg i søyla.
 
 
# Peters andre brev 3
1  Dette er no alt det andre brevet eg skriv til dykk, de kjære, av di eg atter ved påminning vil vekkja dykkar reine hug
2  til å minnast dei ord som fyrr er tala av dei heilage profetar, og bodet frå Herren og frelsaren, som apostlane dykkar hev forkynt,
3  med di fyrst og fremst veit dette at i dei siste dagar skal det koma spottarar med spott, som fer fram etter eigne lyster
4  og segjer: Kvar er lovnaden um hans atterkoma? for ifrå den tid då federne sovna av, stend alt so som frå upphavet av skapningen.
5  For dei som kjem med dette påstandet, er blinde for at himlar var det frå gamal tid og ei jord som hadde vorte til ut av vatn og gjenom vatn ved Guds ord,
6  og dermed gjekk den verdi som då var, under i vassflaumen.
7  Men dei himlar som no er, og jordi er ved det same ordet sparde til elden, og vert upphaldne til den dagen då dei ugudlege menneske skal verta dømde og fortapte.
8  Men dette eine må de ikkje vera blinde for, de kjære, at ein dag er for Herren som tusund år, og tusund år som ein dag.
9  Herren er ikkje langdrygjen med lovnaden, so som sume held det for ei drygjing; men han er langmodig med dykk, av di han ikkje vil at nokon skal skal verta fortapt, men at alle skal koma til umvending.
10  Men Herrens skal koma som ein tjuv; då skal himlane forgangast med dundrane ljom, og himmelklotane skal koma i brand og verta uppløyste, og jordi og alle verk på henne skal verta uppbrende.
11  Sidan no alt dette vert uppløyst, kor må ikkje de då streva etter heilag ferd og gudleg liv,
12  med di de ventar på og skundar fram tidi då Guds dag kjem, som skal gjera at himlane vert uppløyste i eld og himmelklotane kjem i brand og brånar!
13  Men me ventar etter hans lovnad nye himlar og ei ny jord, der rettferd bur.
14  Difor, mine kjære, etter di de ventar dette, so legg vinn på at de kann verta funne utan flekk og lyte for han i fred,
15  og akta det langmod vår Herre viser, for frelsa, so som og vår kjære bror Paulus hev skrivi til dykk etter den visdom som er han gjeven,
16  liksom og i alle sine brev når han i dei talar um dette; i dei er det noko som er vandt å skynda, og som dei ulærde og ustøde mistyder, liksom dei og gjer med dei andre skriftene, til sin eigen undergang.
17  So må då de, mine kjære, som fyreåt veit dette, vara dykk so de ikkje skal verta dregne med av villfaringi åt dei ugudlege og falla ut or dykkar fasta stoda!
18  Men veks i nåde og kjennskap til vår Herre og frelsar Jesus Kristus! Honom vera æra både no og til æveleg tid! Amen
 
 
# Johannes' første brev 1
1  Det som var ifrå upphavet, det som me hev høyrt, det som me hev set med augo våre, det som me skoda og hendene våre tok på - um livsens Ord
2  - og livet vart openberra, og me hev set det og vitnar og forkynner dykk livet, det ævelege, som var hjå Faderen og vart openberra for oss -
3  det som me hev set og høyrt, det forkynner me dykk og, so de kann hava samfund med oss, men vårt samfund er med Faderen og med hans Son Jesus Kristus.
4  Og dette skriv me so dykkar gleda kann vera fullkomi.
5  Og dette er den bodskapen me hev høyrt av han og forkynner dykk, at Gud er ljos, og det finst inkje myrker i han.
6  Dersom me segjer at me hev samfund med han, og me ferdast i myrkret, so lyg me og gjer ikkje sanningi;
7  men dersom me ferdast i ljoset, liksom han er i ljoset, so hev me samfund med kvarandre, og Jesu, hans Sons blod reinsar oss frå all synd.
8  Dersom me segjer at me ikkje hev synd, so dårar me oss sjølve, og sanningi er ikkje i oss;
9  dersom me sannar syndene våre, so er han trufast og rettferdig, so han forlet oss syndene og reinsar oss frå all urettferd.
10  Dersom me segjer at me ikkje hev synda, so gjer me han til ljugar, og hans ord er ikkje i oss.
 
 
# Johannes' første brev 2
1  Mine born! Dette skriv eg til dykk, so de ikkje skal synda, og um nokon syndar, hev me ein målsmann hjå Faderen, Jesus Kristus, den rettferdige,
2  og han er ei soning for syndene våre, og ikkje berre for våre, men og for alle i heile verdi.
3  Og på dette veit me at me kjenner han: um me held bodi hans.
4  Den som segjer: Eg kjenner han, og ikkje held bodi hans, han er ein ljugar, og i han er ikkje sanningi;
5  men den som held ordet hans, i han hev i sanning kjærleiken til Gud vorte fullkomen. På dette kjenner me at me er i han.
6  Den som segjer at han er i han, han er og skuldig til å ferdast so som han hev ferdast.
7  De kjære, det er ikkje eit nytt bod eg skriv åt dykk, men eit gamalt bod, som de hev havt ifrå upphavet; det gamle bodet er det ordet de hev høyrt.
8  Og like vel er det eit nytt bod eg skriv åt dykk, og det er sant i han og i dykk; for myrkret kverv burt, og det sanne ljoset skin alt no.
9  Den som segjer at han er i ljoset, og som hatar bror sin, han er endå i myrkret.
10  Den som elskar bror sin, han er i ljoset, og i han finst det ikkje noko som fører til fall.
11  Men den som hatar bror sin, han er i myrkret og ferdast i myrkret og veit ikkje kvar han gjeng; for myrkret hev blinda augo hans.
12  Eg skriv til dykk, born, for syndene er dykk forlatne for hans namn skuld;
13  eg skriv til dykk, de feder, for de kjenner han som er frå upphavet; eg skriv til dykk, de ungdomar, for de hev sigra yver den vonde. Eg hev skrive til dykk, born, for de kjenner Faderen;
14  eg hev skrive til dykk, de feder, for de kjenner han som er frå upphavet; eg hev skrive til dykk, de unge, for de er sterke, og Guds ord vert verande i dykk, og de hev sigra yver den vonde.
15  Elska ikkje verdi, og ikkje dei ting som er i verdi! Um nokon elskar verdi, so er ikkje kjærleiken til Faderen i han;
16  for alt det som er i verdi: kjøtslyst og augnelyst og storlæte i livnad, det er ikkje av Faderen, men av verdi.
17  Og verdi og hennar lyst forgjengst, men den som gjer Guds vilje, vert verande til æveleg tid.
18  Born! Det er den siste timen; og som de hev høyrt at Antikrist kjem, so er og no mange anti-kristar komne; av det skynar me at det er den siste timen.
19  Dei er gjenge ut ifrå oss, men dei var ikkje av oss; for hadde dei vore av oss, so hadde dei vorte verande hjå oss; men det skulde verta synbert at ikkje alle er av oss.
20  Og de hev salving av den Heilage, og veit alt.
21  Eg skriv ikkje til dykk av di de ikkje kjenner sanningi, men av di de kjenner henne og veit at ingi lygn er av sanningi.
22  Kven er ljugaren, utan han som neittar at Jesus er Kristus? Han er Antikrist, han som neittar Faderen og Sonen.
23  Kvar den som neittar Sonen, han hev ikkje Faderen heller; den som vedkjennest Sonen, han hev og Faderen.
24  Lat det då verta verande i dykk, det som de høyrde frå upphavet! Dersom det de høyrde frå upphavet, vert verande i dykk, so vert de og verande i Sonen og i Faderen.
25  Og dette er det han hev lova oss: det ævelege livet.
26  Dette skriv eg til dykk, um dei som forfører.
27  Og den salving de fekk av han; ho vert verande i dykk, og de treng ikkje til at nokon skal læra dykk noko, men liksom salvingi hans lærer dykk alt, so er det og sanning og ikkje lygn, og vert verande i han, so som ho lærde dykk.
28  Og no, born, ver i han, so me kann hava frimod når han vert openberra, og ikkje verta til skammar for han når han kjem att!
29  Veit de at han er rettferdig, so skynar de at kvar den som gjer rettferd, er fødd av han.
 
 
# Johannes' første brev 3
1  Sjå kor stor kjærleik Faderen hev synt oss, at me skal kallast Guds born; og det er me. Difor kjenner ikkje verdi oss av di ho ikkje kjenner han.
2  De kjære, no er me Guds born, og det er ikkje endå openberra kva me skal verta; me veit at når han vert openberra, då skal me verta han like; for me skal sjå han som han er.
3  Og kvar den som hev denne voni til han, han reinsar seg sjølv, liksom han er rein.
4  Kvar den som gjer synd, han gjer og lovbrot, og syndi er lovbrot.
5  Og de veit at han er openberra til å taka burt syndene, og det finst ikkje synd i han.
6  Kvar den som vert verande i han, syndar ikkje; kvar den som syndar, han hev ikkje set han og ikkje kjent han.
7  Born, lat ingen dåra dykk! den som gjer rettferd, er rettferdig, liksom han er rettferdig.
8  Den som gjer synd, er av djevelen, for djevelen syndar frå upphavet. Til det er Guds Son openberra at han skal gjera ende på djevelens verk.
9  Kvar den som er fødd av Gud, gjer ikkje synd, av di hans sæde vert verande i han, og han kann ikkje synda, av di han er fødd av Gud.
10  På det kann ein kjenna Guds born og djevelens born: Kvar den som ikkje gjer rettferd, er ikkje av Gud, og ikkje den heller som ikkje elskar bror sin.
11  For dette er den bodskapen som de høyrde frå upphavet, at me skal elska kvarandre;
12  ikkje som Kain; som var av den vonde og drap bror sin. Og kvi drap han honom? Av di hans gjerningar var vonde, men gjerningane åt bror hans rettferdige.
13  Undra dykk ikkje, brør, um verdi hatar dykk!
14  Me veit at me er gjengne yver frå dauden til livet, for me elskar brørne; den som ikkje elskar, vert verande i dauden.
15  Kvar den som hatar bror sin, er ein manndråpar; og de veit at ingen manndråpar hev æveleg liv verande i seg.
16  På det hev me lært å kjenna kjærleiken at han sette livet til for oss; me er og skuldige til å setja livet til for brørne.
17  Men den som hev gods i denne verdi og ser bror sin lida naud og let hjarta sitt att for han, kor kann kjærleiken til Gud vera i han!
18  Born, lat oss ikkje elska med ord eller med tunga, men i gjerning og sanning!
19  Og på dette skal me kjenna at me er av sanningi, og so skal me roa hjarto våre for hans åsyn;
20  for um enn hjarta fordømer oss, so er Gud større enn hjarta vårt og kjenner alle ting.
21  De kjære, dersom hjarta vårt ikkje fordømer oss, so hev me frimod for Gud,
22  og det som me bed um, fær me av han; for me held hans bod og gjer det som er han til hugnad.
23  Og dette er hans bod at me skal tru på hans Son Jesus Kristi namn og elska kvarandre, so som han baud oss.
24  Og den som held hans bod, han vert verande i han og han i honom; og på dette kjennar me at han vert verande i oss, av den Ande som han gav oss.
 
 
# Johannes' første brev 4
1  De kjære, tru ikkje kvar ei ånd, men prøv åndene um dei er av Gud! for mange falske profetar hev gjenge ut i verdi.
2  På det skal det kjenna Guds Ande: Kvar ei ånd som sannar at Jesus Kristus er komen i kjøt, er av Gud;
3  og kvar ei ånd som ikkje vedkjennest Jesus, er ikkje av Gud; dette er åndi til Antikrist, som de hev høyrt um at ho kjem, og ho er alt i verdi.
4  De er av Gud, born, og hev sigra yver dei; for han som er i dykk, er større enn han som er i verdi.
5  Dei er av verdi, difor talar dei av verdi, og verdi høyrer dei.
6  Me er av Gud; den som kjenner Gud, høyrer oss; den som ikkje er av Gud, høyrer oss ikkje. På dette kjenner me sannings-åndi og villfarings-åndi.
7  De kjære, lat oss elska kvarandre! for kjærleiken er av Gud, og kvar den som elskar, er fødd av Gud og kjenner Gud.
8  Den som ikkje elskar, kjenner ikkje Gud; for Gud er kjærleik.
9  I det er Guds kjærleik openberra millom oss at Gud hev sendt Son sin, den einborne, til verdi so me skal leva ved han.
10  I dette er kjærleiken, ikkje at me hev elska Gud, men at han hev elska oss og sendt Son sin til soning for syndene våre.
11  Mine kjære, hev Gud elska oss soleis, so er me og skuldige til å elska kvarandre.
12  Ingen hev nokosinne set Gud; elskar me kvarandre, so vert Gud verande i oss, og kjærleiken til han hev vorte fullkomen i oss.
13  På dette kjenner me at me er i han, og han i oss, at han hev gjeve oss av sin Ande.
14  Og me hev set og vitnar at Faderen hev sendt Son sin til frelsar for verdi.
15  Den som sannar at Jesus er Guds Son, i han vert Gud verande, og han i Gud.
16  Og me hev kjent og trutt den kjærleiken Gud hev til oss. Gud er kjærleik, og den som vert verande i kjærleiken, vert verande i Gud, og Gud i han.
17  I dette hev kjærleiken vorte fullkomen hjå oss at me hev frimod på domedag; for liksom han er, so er me og i denne verdi.
18  Otte er ikkje i kjærleiken, men den fullkomne kjærleiken driv otten ut; for otten hev straffi i seg, men den som ottast, er ikkje fullkomen i kjærleiken.
19  Me elskar av di han elska oss fyrst.
20  Dersom nokon segjer: Eg elskar Gud, og han hatar bror sin, han er ein ljugar; for den som ikkje elskar bror sin, som han hev set, kor kann han elska Gud, som han ikkje hev set?
21  Og dette bodet me hev frå han at den som elskar Gud, han skal og elska bror sin.
 
 
# Johannes' første brev 5
1  Kvar den som trur at Jesus er Kristus, han er fødd av Gud, og kvar den som elskar Faderen, han elskar og den som er fødd av han.
2  På dette kjenner me at me elskar Guds born, når me elskar Gud og held hans bod.
3  For dette er kjærleiken til Gud at me held hans bod; og hans bod er ikkje tunge.
4  For alt som er født av Gud, det sigrar yver verdi; og dette er den siger som hev sigra yver verdi: vår tru.
5  Kven er det som sigrar yver verdi, utan den som trur at Jesus er Guds Son?
6  Han er den som kom med vatn og blod, Jesus Kristus; ikkje berre med vatnet, men med vatnet og blodet, og Anden er den som vitnar, for Anden er sanningi.
7  For dei er tri som vitnar:
8  Anden og vatnet og blodet, og desse tri gjeng ut på eitt.
9  Tek me imot vitnemål av menneski, so er Guds vitnemål større; for dette er Guds vitnemål at han hev vitna um Son sin.
10  Den som trur på Guds Son, hev vitnemålet i seg sjølv; den som ikkje trur Gud, hev gjort han til ein ljugar, av di han ikkje hev trutt det vitnemålet som Gud hev vitna um Son sin.
11  Og dette er vitnemålet at Gud hev gjeve oss æveleg liv, og dette livet er i Son hans.
12  Den som hev Sonen, hev livet; den som ikkje hev Guds Son, han hev ikkje livet.
13  Dette hev eg skrive til dykk so de skal vita at de hev æveleg liv, de som trur på Guds Sons namn.
14  Og dette er den frimodige tiltru me hev til han, at dersom me bed um noko etter hans vilje, so høyrer han oss;
15  og dersom me veit at han høyrer oss, kva me so bed um, so veit me at me hev dei ting som me hev bede han um.
16  Dersom nokon ser bror sin gjera ei synd som ikkje er til dauden, so skal han beda, og han skal gjeva han liv - eg meiner dei som ikkje syndar til dauden. Det finst synd som fører åt dauden; det er ikkje um henne eg segjer han skal beda.
17  All urettferd er synd, og det finst synd som ikkje er til dauden.
18  Me veit at kvar den som er fødd av Gud, syndar ikkje; men den som er fødd av Gud, varar seg, og den vonde rører honom ikkje.
19  Me veit at me er av Gud, og all verdi ligg i det vonde;
20  men me veit at Guds Son er komen, og han hev gjeve oss skyn til å kjenna den Sanne, og me er i den Sanne, i hans Son Jesus Kristus. Han er den sanne Gud og det ævelege livet.
21  Born, vara dykk for avgudane!
 
 
# Johannes' andre brev 1
1  Den eldste - til den utvalde frua og borni hennar, som eg elskar i sanning, og ikkje berre eg, men alle dei med som hev lært å kjenna sanningi,
2  for den sannings skuld som vert verande i oss og skal vera med oss til æveleg tid:
3  Nåde, miskunn, fred skal vera med oss frå Gud Fader og frå Jesus Kristus, Faderens Son, og i sanning og kjærleik.
4  Eg hev gledt meg storleg yver at eg hev funne nokre av borni dine som ferdast i sanning, so som me fekk påbod av Faderen.
5  Og no bed eg deg, frua, ikkje som um eg skreiv deg eit nytt bod, men det som me hadde frå upphavet: at me skal elska kvarandre.
6  Og dette er kjærleiken at me ferdast etter hans bod. Dette er bodet, so som de høyrde det frå upphavet, at de skal ferdast etter det.
7  For mange forførarar hev gjenge ut i verdi, som ikkje sannar at Jesus er Kristus komen i kjøt; dette er forføraren og Antikrist!
8  Vara dykk at de ikkje skal missa det de hev vunne med arbeidet dykkar, men at de må få full løn!
9  Kvar den som gjeng på avveg og ikkje held ved i Kristi læra, hev ikkje Gud; den som held ved i læra, han hev både Faderen og Sonen.
10  Dersom det kjem nokon til dykk og ikkje fører denne læra, so tak han ikkje inn i huset, og bjod han ikkje velkomen!
11  for den som byd han velkomen, vert medskuldig med han i hans vonde verk.
12  Endå eg hev mykje å skriva til dykk, vil eg ikkje gjera det med papir og blekk; men eg vonar å koma til dykk og tala munnleg med dykk, so gleda vår kann verta fullkomi.
13  Borni åt di utvalde syster helsar deg.
 
 
# Johannes' tredje brev 1
1  Den eldste - til den kjære Gajus, som eg elskar i sanning.
2  Kjære ven! Eg ynskjer at du i alle måtar må leva vel og hava helsa, liksom di sjel lever vel.
3  For eg vart mykje glad då det kom nokre brør og vitna um di sanning, soleis som du ferdast i sanning.
4  Eg hev ingi større gleda enn det at eg høyrer mine born ferdast i sanningi.
5  Kjære ven, du gjer ei trufast gjerning med det du gjer mot brørne, endå dei er framande,
6  og dei hev vitna for kyrkjelyden um din kjærleik. Du gjer vel um du hjelper dei i veg, so det sømer seg for Gud;
7  for det var for hans namns skuld dei drog ut, og dei tek ikkje imot noko av heidningane.
8  Me er då skuldige til å taka oss av slike, so me kann verta medarbeidarar for sanningi.
9  Eg hev skrive noko til kyrkjelyden; men Diotrefes, som gjerne vil vera fyrstemannen millom dei, tek ikkje imot oss.
10  Difor vil eg, når eg kjem, minna um dei gjerningar som han gjer, med di han baktalar oss med vonde ord, og ikkje nøgd med det tek han ikkje sjølv imot brørne, og dei som det vil, hindrar han og støyter dei ut or kyrkjelyden.
11  Kjære, fylg ikkje vonde fyredøme, men gode! Den som gjer godt, er av Gud; den som gjer det vondt, hev ikkje set Gud.
12  Demetrius hev godt lov av alle, og av sjølve sanningi; ogso me gjev han godt vitnemål, og du veit at vårt vitnemål er sant.
13  Eg hadde mangt å skriva til deg, men eg vil ikkje skriva til deg med blekk og penn;
14  men eg vonar å få sjå deg snart, og då skal me talast ved munnleg.
15  Fred vere med deg! Venene helsar deg. Helsa venene med namn!
 
 
# Judas' brev 1
1  Judas, Jesu Kristi tenar og Jakobs bror - til dei som er kalla, som er elska i Gud Fader og berga åt Jesus Kristus:
2  Miskunn og fred og kjærleik vere med dykk i rikt mål!
3  De kjære, medan eg gjorde meg all umak for å skriva til dykk um vår sams frelsa, såg eg meg nøydd til å skriva til dykk med påminning um å strida for den trui som ein gong er yvergjevi til dei heilage.
4  For nokre menneske hev snikt seg inn, som denne domen er uppskriven for alt for lenge sidan: ugudelege, som misbrukar vår Guds nåde til ukjurskap og neittar vår einaste herskar og herre, Jesus Kristus.
5  Men sidan de no ein gong veit alt, vil eg minna dykk um at Herren, etter han hadde frelst folket ut or Egyptar-land, sidan tynte dei som ikkje trudde,
6  og um at dei englar som ikkje heldt fast ved sitt høge stand, men gjekk ifrå sin eigen heim, deim held han i varetekt i ævelege lekkjor under myrkret til domen på den store dagen,
7  liksom Sodoma og Gomorra og byane der ikring, som på same vis som desse dreiv hor og for etter framandt kjøt, ligg der til eit fyredøme, med di dei lid refsing i æveleg eld.
8  Like vel gjer desse og like eins; med di dei gjeng i draumar, gjer dei kjøtet ureint, vanvyrder herredøme og spottar høge makter.
9  Men då yverengelen Mikael tretta med djevelen um Mose lekam, våga han ikkje å segja ein spottande dom, men sa: Herren refse deg!
10  Desse derimot spottar det dei ikkje kjenner; men det dei av naturi skynar, liksom dei vitlause dyr, med det tynar dei seg.
11  Usæle dei! for dei hev gjenge Kains veg og kasta seg inn i Bileams villfaring for vinning skuld og hev gjenge til grunns ved Korahs trass.
12  Desse er skamflekkene ved dykkar kjærleiksmåltider, med di dei utan blygsla sit i gilde med dykk og forar seg sjølve, vasslause skyer, som vert drivne av stad av vinden, avlauva, fruktlause tre, tvo gonger utdøyde, upprykte med roti,
13  ville havbåror som skumar ut si eiga skam, villfarande stjernor, som kolmyrkret er etla åt i all æva.
14  Desse var det og Enok, den sjuande frå Adam, spådde um då han sa: Sjå, Herren kjem med sine mange tusund heilage
15  og vil halda dom yver alle og refsa alle dei ugudlege for alle dei ugudlege gjerningane som dei gjorde, og for alle dei harde ordi som dei tala imot han, dei ugudlege syndarane!
16  Desse er folk som murrar og klagar yver lagnaden, endå dei fer etter sine lyster, og deira munn talar skrøytande ord, endå dei gjøler for folk for vinning skuld.
17  Men de, kjære, kom i hug dei ord som fyrr er tala av vår Herre Jesu Kristi apostlar,
18  korleis dei sa dykk at i den siste tidi skal det koma spottarar som fer etter sine ugudlege lyster.
19  Desse er dei som skil seg ut, naturlege menneske, som ikkje hev ånd.
20  Men de, kjære, uppbygg dykk på dykkar høgheilage tru, bed i den Heilage Ande,
21  og haldt dykk soleis i Guds kjærleik, medan de ventar på vår Herre Jesu Kristi miskunn, til æveleg liv!
22  Og sume skal de tala til rettes av di dei tvilar,
23  andre skal de frelsa med di de riv dei ut or elden, andre att skal de miskunna med otte, so de hatar jamvel den kjolen som hev vorte urein av kjøtet.
24  Men honom som er mektig til å verna dykk, so de ikkje snåvar, og føra dykk lytelause fram for sin herlegdom i fagnad,
25  den einaste Gud, vår frelsar ved Jesus Kristus, vår Herre, honom høyrer herlegdom til og majestet og velde og makt fyre all tid, no og i all æva. Amen.
 
 
# Johannes' Åpenbaring 1
1  Jesu Kristi openberring, som Gud gav han so han skulde visa tenarane sine det som snart skal henda; og han sende bod ved engelen sin og kunngjorde det i teikn for Johannes, tenaren sin,
2  som hev vitna um Guds ord og Jesu Kristi vitnemål, alt det han såg.
3  Sæl er den som les, og dei som høyrer det profetiske ordet og gøymer det som stend skrive der; for tidi er nær!
4  Johannes - til dei sju kyrkjelydane i Asia: Nåde vere med dykk og fred frå han som er og som var og som kjem, og frå dei sju ånder som er framfor hans kongsstol,
5  og frå Jesus Kristus, det truverdige vitnet, den fyrstefødde av dei daude og herren yver kongane på jordi. Honom som elskar oss og hev fria oss frå syndene våre med sitt blod,
6  og som hev gjort oss til eit kongerike, til prestar for Gud og sin Fader, Honom høyrer æra og makti til i all æva Amen.
7  Sjå, han kjem med skyene, og kvart auga skal sjå han, ogso dei som hev gjenomstunge han, og alle ætter på jordi skal gråta sårt yver han. Ja, amen!
8  Eg er Alfa og Omega, segjer Herren Gud, han som er og som var og som kjem, den Allmektige.
9  Eg, Johannes, som er bror dykkar, og hev lut med dykk i trengsla og i riket og i tolmodet i Jesus, eg var på den øyi som heiter Patmos. For Guds ord og Jesu vitnemål skuld.
10  Eg var burtrykt i åndi på Herrens dag, og eg høyrde attanfor meg ei sterk røyst som av ein basun, som sa:
11  Det du ser skriv det upp i ei bok og send det til dei sju kyrkjelydane, til Efesus og til Smyrna og til Pergamum og til Tyatira og til Sardes og til Filadelfia og til Laodikea!
12  Og eg snudde meg, so eg kunde sjå røysti som tala med meg, og då eg snudde meg, såg eg sju ljosestakar av gull,
13  og midt imillom ljosestakane ein som var lik ein menneskeson, klædd i fotsid kjole og umbunden under bringa med eit gullbelte;
14  hovudet og håret hans var kvitt som kvit ull, som snø, og augo hans som eldsloge,
15  og føtene hans var som liksom skinande kopar, som dei var glødde i ein omn, og røysti hans var som ljod av mange vatn.
16  I høgre handi hadde han sju stjernor, og ut or munnen hans gjekk eit tvieggja kvast sverd, og hans åsyn var som soli når ho skin i si kraft.
17  Og då eg såg han, fall eg ned for føtene hans som ein daud; og han la si høgre hand på meg og sa:
18  Ottast ikkje! eg er den fyrste og den siste og den levande; og eg var daud, og sjå, eg er levande i all æva. Og eg hev lyklane til dauden og til helheimen.
19  Skriv då det du såg, både det som er og det som skal henda heretter,
20  løyndomen med dei sju stjernone som du såg i mi høgre hand, og dei sju gull-ljosestakane! Dei sju stjernone er englar for dei sju kyrkjelydane, og dei sju ljosestakane er sju kyrkjelydar.
 
 
# Johannes' Åpenbaring 2
1  Skriv til engelen for kyrkjelyden i Efesus: Dette segjer han som held dei sju stjernone i si høgre hand, han som gjeng midt imillom dei sju gulljosestakane:
2  Eg veit um gjerningane dine og arbeidet ditt og tolmodet ditt, og at du ikkje kann tola dei vonde; og du hev prøvt dei som segjer dei er apostlar, og ikkje er det, og hev funne at dei er ljugarar;
3  og du hev tolmod og hev havt mykje å bera for mitt namn skuld, og du hev ikkje vorte trøytt.
4  Men eg hev imot deg at du hev gjeve upp din fyrste kjærleik.
5  Kom difor i hug kvar du er fallen ifrå, og vend um og gjer dei fyrste gjerningane! elles kjem eg yver deg vil flytja ljosestaken frå sin stad, um du ikkje vender um.
6  Men dette hev du at du hatar gjerningane åt nikolaitane, som eg og hatar.
7  Den som hev øyra, han høyre kva Anden segjer til kyrkjelydane! Den som sigrar, han vil eg gjeva å eta av livsens tre, som er i Guds paradis.
8  Og skriv til engelen for kyrkjelyden i Smyrna: Dette segjer den fyrste og den siste, han som var daud og vart levande:
9  Eg veit um trengsla di og fatigdomen din - men du er rik - og spottordi frå dei som segjer at dei er jødar, og ikkje er det, men er Satans synagoga.
10  Ottast ikkje for det du skal lida! Sjå, djevelen skal kasta nokre av dykk i fengsel, so de skal verta prøvde, og de skal hava trengsla i ti dagar. Ver tru til dauden, so skal eg gjeva deg livsens kruna!
11  Den som hev øyra, han høyre kva Anden segjer til kyrkjelydane: Den som sigrar, han skal slett ikkje lida mein av den andre dauden!
12  Og skriv til engelen for kyrkjelyden i Pergamum: Dette segjer han som hev det tvieggja kvasse sverdet:
13  Eg veit kvar du bur: der som Satan hev sin kongsstol, og du held fast ved mitt namn, og du forneitta ikkje mi tru i dei dagar då Antipas var mitt true vitne, han som vart ihelslegen hjå dykk, der Satan bur.
14  Men eg hev nokre få ting imot deg: at du hev sume der som held seg ved Bileams læra, han som lærde Balak å leggja støyt for Israels-borni, å eta avgudsoffer og gjera hor;
15  soleis hev du og sume som like eins held fast ved læra åt nikolaitane.
16  Vend um! elles kjem eg snart yver deg og vil strida mot dei ved min munns sverd.
17  Den som hev øyra, han høyre kva Anden segjer til kyrkjelydane: Den som sigrar, han vil eg gjeva av den løynde manna, og eg vil gjeva han ein kvit stein, og eit nytt namn, skrive på steinen, som ingen kjenner utan den som fær det!
18  Og skriv til engelen for kyrkjelyden i Tyatira: Dette segjer Guds Son, han som hev augo som eldsloge og føter som skinande kopar:
19  Eg veit um dine gjerningar og din kjærleik og di tenesta og di tru og tolmodet ditt, og dei siste gjerningane dine, som er fleire enn dei fyrste.
20  Men eg hev imot deg at du let kvinna Jesabel råda, ho som segjer at ho er ei profetkvinna, og som lærer og forfører mine tenarar til å gjera hor og eta avgudsoffer.
21  Og eg gav henne tid til å venda um; men ho vil ikkje venda um frå sin hordom.
22  Sjå, eg kastar henne på sjukeseng, og dei som gjer hor med henne, kastar eg i stor trengsla, dersom dei ikkje vender um frå gjerningane hennar.
23  Og borni hennar vil eg rykkja burt ved daude, og alle kyrkjelydane skal sanna at eg er den som ransakar nyro og hjarto, og eg vil gjeva kvar og ein av dykk etter det han hev gjort.
24  Men til dykk andre i Tyatira, alle som ikkje hev denne læra, dei som ikkje kjenner Satans dypter - som dei segjer - til dykk segjer eg: Eg vil ikkje leggja nokor onnor byrd på dykk.
25  Berre haldt fast ved det de hev, til dess eg kjem!
26  Og den som sigrar, og som tek vare på mine gjerningar alt til enden, han vil eg gjeva makt yver heidningane,
27  og han skal styra dei med jarnstav, liksom ein knasar kruskjerald, so som eg og hev fenge det av Far min,
28  og eg vil gjeva han morgonstjerna.
29  Den som hev øyra, han høyre kva Anden segjer til kyrkjelydane!
 
 
# Johannes' Åpenbaring 3
1  Og skriv til engelen for kyrkjelyden i Sardes: Dette segjer han som hev dei sju Guds ånder og dei sju stjernone: Eg veit um gjerningane dine, at du hev namn av at du lever, og du er daud.
2  Vert vaken, og styrk det andre, som var på veg til å døy! for eg hev ikkje funne gjerningane dine fullkomne for min Gud.
3  Kom difor i hug korleis du hev lært og høyrt, og tak vare på det og vend um! Dersom du då ikkje vaker, skal eg koma som ein tjuv, og du skal ikkje vita kva stund eg kjem yver deg.
4  Men du hev nokre få namn i Sardes, som ikkje hev flekka klædi sine, og dei skal ganga med meg i kvite klæde; for dei er verde det.
5  Den som sigrar, han skal verta klædd soleis i kvite klæde, og eg skal ikkje strjuka namnet hans ut or livsens bok, og eg vil kjennast ved namnet hans for Far min og for hans englar.
6  Den som hev øyra, han høyre kva Anden segjer til kyrkjelydane!
7  Og skriv til engelen for kyrkjelyden i Filadelfia: Dette segjer den Heilage, den Sannordige, han som hev Davids lykel, han som let upp, og ingen let att, og ingen let upp:
8  Eg veit um gjerningane dine. Sjå, eg hev sett framfyre deg ei opna dør, og ingen kann lata henne att; for du hev liti kraft, og hev like vel teke vare på mitt ord og ikkje forneitta mitt namn.
9  Sjå, eg let nokre av Satans synagoga koma, av dei som segjer dei er jødar, og ikkje er det, men lyg. Sjå, eg vil gjera so at dei skal koma og falla ned for føtene dine og skyna at eg hev elska deg.
10  Sidan du hev teke vare på mitt ord um tolmod, so vil eg og fria det ut or den prøvings-stundi som skal koma yver all heimen, til å prøva dei som bur på jordi.
11  Eg kjem snart. Hald fast på det du hev, so ingen skal taka kruna di!
12  Den som sigrar, han vil eg gjera til ein pilar i min Guds tempel, og han skal aldri meir ganga ut derifrå, og eg vil skriva på han min Guds namn og namnet på min Guds by, det nye Jerusalem, det som kjem ned frå himmelen frå min Gud, og mitt namn, det nye.
13  Den som hev øyra, han høyre kva Anden segjer til kyrkjelydane!
14  Og skriv til engelen for kyrkjelyden i Laodikea: Dette segjer han som er amen, det truverdige og sannordige vitnet, upphavet til Guds skapning:
15  Eg veit um gjerningane dine; at du er korkje kald eller varm. Gjev du var kald eller varm!
16  Difor, etter di du er lunka, og korkje kald eller varm, vil eg spy deg ut or munnen min.
17  Sidan du segjer: Eg er rik og hev ovnøgd og treng ingen ting, og du veit ikkje at du er arm og ynkeleg og fatig og blind og naken,
18  so råder eg deg til å kjøpa av meg gull som er glødt i eld, so du kann verta rik, og kvite klæde, so du kann klæda deg med dei, og skammi av din nakenskap ikkje skal verta synberr, og salva augo dine med augnesalve, so du kann sjå!
19  Alle dei eg elskar, dei refser og tuktar eg. Ver difor ihuga og vend um!
20  Sjå, eg stend for døri og bankar på; dersom nokon høyrer mi røyst og let upp døri, so vil eg ganga inn til han og halda nattverd med han, og han med meg.
21  Den som sigrar, han vil eg gjeva å sitja med meg på min kongsstol, liksom eg og hev sigra og sett meg med Far min på hans kongsstol.
22  Den som hev øyra, han høyre kva Anden segjer til kyrkjelydane!
 
 
# Johannes' Åpenbaring 4
1  Deretter fekk eg sjå ei dør som var opna i himmelen, og den fyrste røysti, som eg hadde høyrt liksom av ein basun, som tala med meg, sa: Stig upp her, so skal eg syna deg det som skal henda heretter!
2  Straks vart eg burtrykt i åndi, og sjå, ein kongsstol stod i himmelen, og det sat ein på stolen.
3  Og han som sat der, var sjåande til liksom jaspis og sarderstein, og det var ein regnboge rundt um stolen, å sjå til liksom ein smaragd.
4  Og rundt ikring stolen var det fire og tjuge stolar, og på stolane såg eg fire og tjuge eldste sitjande, klædde i kvite klæde, og dei hadde gullkrunor på hovudi sine.
5  Og frå stolen fer det ut eldingar og røyster og toredunar, og framfor stolen brenn sju eldkyndlar, som er dei sju Guds ånder.
6  Og framfor stolen er det liksom eit glashav, likt krystall, og midt for stolen og rundt um stolen er det fire levende, fulle av augo framantil og attantil.
7  Og den fyrste levendet er likt ei løva, og det andre levendet er likt ein ukse, og det tridje levendet hev åsyn som eit menneske, og det fjorde levendet er likt ei fljugande ørn.
8  Og dei fire levendi hev, kvart for seg, seks venger; rundt ikring og innantil er dei fulle av augo; og dei held ikkje upp dag eller natt med å segja: Heilag, heilag, heilag er Herren Gud, den allmektige, han som var og som er og som kjem!
9  Og når dei fire levendi gjev pris og æra og takk åt han som sit på stolen, han som lever i all æva,
10  so fell dei fire og tjuge eldste ned for han som sit på stolen, og tilbed han som lever i all æva, og kastar krunone sine ned for stolen og segjer:
11  Verdig er du, vår Herre og Gud, til å få prisen og æra og makti! for du hev skapt alle ting, og for di du so vilde, var dei til og vart dei skapte!
 
 
# Johannes' Åpenbaring 5
1  Og eg såg i den høgre handi hans som sat på stolen, ein bokrull med skrift på innsida og utsida og forsigla med sju innsigle.
2  Og eg såg ein veldig engel, som ropa ut med høg røyst: Kven er verdig til å opna boki og brjota innsigli på henne?
3  Og ingen i himmelen eller på jordi eller under jordi kunde opna boki eller sjå i henne.
4  Då gret eg sårt av di ingen vart funnen verdig til å opna boki eller sjå i henne.
5  Og ein av dei eldste segjer til meg: Gråt ikkje! sjå, løva som er av Juda ætt, Davids rotrenning, hev sigra og kann opna boki og dei sju innsigli på henne.
6  Og eg såg at midt imillom stolen og dei fire levendi og dei eldste stod eit lamb, liksom slakta, og det hadde sju horn og sju augo, det er dei sju Guds ånder som er utsende yver all jordi.
7  Og det kom og tok boki or den høgre handi hans som sat på stolen.
8  Og då det tok boki, fall dei fire levendi og dei fire og tjuge eldste ned for Lambet, og dei hadde kvar si harpa og gullskåler fulle med røykjelse, som er bønene frå dei heilage.
9  Og dei syng ein ny song og segjer: Verdig er du til å taka boki og opna innsigli på henne, av di du vart slakta og med ditt blod kjøpte oss til Gud av alle ætter og tungemål og folk og landslydar,
10  og gjorde dei til eit kongerike og til prestar for vår Gud, og dei skal vera kongar på jordi!
11  Og i syni mi høyrde eg ei røyst av mange englar ikring stolen og dei fire levendi og dei eldste; og talet på dei var ti tusund gonger ti tusund og tusund gonger tusund,
12  og dei sa med høg røyst: Verdigt er Lambet, som er slakta, til å få makt og rikdom og visdom og styrke og pris og æra og velsigning!
13  Og kvar skapning som er i himmelen og på jordi og under jordi og på havet, og alt det som er i dei, høyrde eg segja: Honom som sit på stolen, og Lambet høyrer velsigningi og æra og prisen og styrken til i all æva!
14  Og di fire levendi sa: Amen! Og dei eldste fall ned og tilbad.
 
 
# Johannes' Åpenbaring 6
1  Og eg såg då Lambet opna eit av dei sju innsigli, og eg høyrde eit av dei fire levendi segja som med torerøyst: Kom!
2  Då fekk eg sjå ein kvit hest; og han som sat på han, hadde ein boge, og det vart gjeve han ei kruna, og han drog ut med siger og til siger.
3  Og då det opna det andre innsiglet, høyrde eg det andre levendet segja: Kom!
4  Og det kom ut ein annan hest, som var raud, og han som sat på han, vart det gjeve å taka freden burt frå jordi, og at dei skulde slakta kvarandre; og det var gjeve han eit stort sverd.
5  Og då det opna det tridje innsiglet, høyrde eg det tridje levendet segja; Kom! Då fekk eg sjå ein svart hest; og han som sat på han, hadde ei vekt i handi.
6  Og eg høyrde liksom ei røyst midt imillom dei fire levendi, som sa: Eit mål kveite for ein pening, og tri mål bygg for ein pening; men oljen og vinen skal du ikkje skada.
7  Og då det opna det fjorde innsiglet, høyrde eg røysti av det fjorde levendet, som sa: Kom!
8  Då fekk eg sjå ein gul hest; og han som sat på han, hans namn var dauden, og helheimen fylgde med han; og det vart gjeve dei makt yver fjordeparten av jordi, til å drepa med sverd og med svolt og med sott og ved villdyri på jordi.
9  Og då det opna det femte innsiglet, såg eg under altaret deira sjeler som var myrde for Guds ord skuld, og for det vitnemålet skuld som dei hadde;
10  og dei ropa med høg røyst og sa: Herre, du heilage og sannordige, kor lenge drygjer du fyrr du held dom og hemner bodet vårt på dei som bur på jordi?
11  Og det vart gjeve kvar og ein av dei ein lang kvit kjole, og det vart sagt dei at dei skulde slå seg til ro endå ei liti stund, til dess talet vart fullt på deira medtenarar og deira brør som skulde verta ihelslegne liksom dei.
12  Og eg såg Lambet opna det sette innsiglet, Då vart det ein stor jordskjelv, og soli vart svart som ein hårsekk, og heile månen vart som blod,
13  og stjernone på himmelen fall ned på jordi, liksom eit fiketre kastar sine umogne fikor ned når det vert rist av sterk vind.
14  Og himmelen kvarv som ein bokrull som vert samanrulla, og kvart fjell og kvar øy vart flutt frå sin stad.
15  Og kongane på jordi og stormennene og herhovdingane og dei rike og dei veldige og kvar træl og kvar fri mann gøymde seg i holor og millom berghamrar,
16  og dei segjer til fjelli og hamrane: Fall yver oss og gøym oss for hans åsyn som sit på kongsstolen, og for vreiden åt Lambet!
17  For deira store vreide-dag er komen, og kven kann standa seg?
 
 
# Johannes' Åpenbaring 7
1  Deretter såg eg fire englar som stod på dei fire hyrno av jordi og heldt dei fire vindane på jordi, so ingen vind skulde blåsa yver jordi eller yver havet eller på noko tre.
2  Og eg såg ein annan engel, som steig upp frå solovringi og hadde den levande Guds innsigle; og han ropa med høg røyst til dei fire englane som det var gjeve å skada jordi og havet, og sa:
3  Skad ikkje jordi eller havet eller trei fyrr me fær sett innsigle på vår Guds tenarar i pannone deira!
4  Og eg høyrde talet på dei som hadde fenge innsigle: eit hundrad og fire og fyrti tusund med innsigle utav alle ætter av Israels-borni:
5  av Juda-ætti tolv tusund med innsigle, av Rubens-ætti tolv tusund, av Gads-ætti tolv tusund,
6  av Asers-ætti tolv tusund, Naftali-ætti tolv tusund, av Manasse-ætti tolv tusund,
7  av Simeons-ætti tolv tusund, av Levi-ætti tolv tusund, av Issakars-ætti tolv tusund,
8  av Sebulons-ætti tolv tusund, av Josefs-ætti tolv tusund, og av Benjamins-ætti tolv tusund med innsigle.
9  Sidan fekk eg sjå ein stor skare som ingen kunde telja, av alle folk og ætter og landslydar og tungemål, som stod framfor kongsstolen og Lambet, klædde i lange kvite klæde og med palmegreiner i hendene,
10  Og dei ropa med høg røyst og sa: Frelsa tilhøyrer vår Gud han som sit på kongsstolen, og Lambet!
11  Og alle englane stod rundt um stolen og um dei eldste og dei fire levendi, og dei fall ned for stolen på sitt andlet og tilbad Gud og sa:
12  Amen! Velsigningi og prisen og visdomen og takki og æra og makti og styrken tilhøyrer vår Gud i all æva! Amen.
13  Og ein av dei eldste tok til ords og sa til meg: Desse som er klædde i dei lange kvite kjolane, kven er dei, og kvar er dei komne ifrå?
14  Eg svara: Herre, du veit det. Då sa han til meg: Dette er dei som kjem ut or den store trengsla, og dei hev tvege kjolane sine og gjort dei kvite i Lambet sitt blod.
15  Difor er dei for Guds kongsstol og tener han dag og natt i hans tempel; og han som sit på stolen, skal reisa sin bustad yver dei.
16  Dei skal ikkje lenger hungra og ikkje lenger tyrsta; ikkje heller skal soli falla på dei, eller nokon hete;
17  for Lambet, som er midt framfor kongsstolen, skal vakta dei og leida dei til livsens vasskjeldor, og Gud skal turka kvar tåra frå augo deira.
 
 
# Johannes' Åpenbaring 8
1  Og då det opna det sjuande innsiglet, var det stilt i himmelen umkring ein halv time.
2  Og eg såg dei sju englane som stend for Guds åsyn, og det vart gjeve dei sju basunar.
3  Og ein annan engel kom og stod ved altaret, og han hadde eit røykjelse-fat av gull; og det vart gjeve han mykje røykjelse, som han skulde leggja til bønene frå alle dei heilage på det gullaltaret som var framfor stolen.
4  Og røyken av røykjelsen steig frå engelens hand upp for Gud med bønene frå dei heilage.
5  Og engelen tok røykjelse-fatet og fyllte det med eld frå altaret og kasta det på jordi; og det kom toredunar og røyster og eldingar og jordskjelv.
6  Og dei sju englane som hadde dei sju basunane, gjorde seg ferdige til å blåsa i dei.
7  Og den fyrste engelen bles. Då kom det hagl og eld, blanda med blod, og vart kasta ned på jordi; og tridjeparten av jordi vart uppbrend, og tridjeparten av trei vart uppbrend, og alt grønt gras vart uppbrend.
8  Og den andre engelen bles. Då var det som eit stort brennande fjell vart kasta i havet, og tridjeparten av havet vart til blod.
9  Og so døydde tridjeparten av dei skapningar i havet som hadde liv, og tridjeparten av skipi gjekk under.
10  Og den tridje engelen bles. Då fall frå himmelen ei stor stjerna, brennande som ein kyndel, og ho fall på tridjeparten av elvane og på vasskjeldone.
11  Og namnet på stjerna er Malurt, og tridjeparten av vatnet vart til malurt, og mange menneske døydde av vatnet, av di det hadde vorte beiskt.
12  Og den fjorde engelen bles, Då vart tridjeparten av soli slegen, og tridjeparten av månen og tridjeparten av stjernone, so tridjeparten av dei skulde verta formyrkt, og tridjeparten av dagen missa ljoset sitt, og natti like eins.
13  Sidan høyrde eg i syni mi ein ørn, som flaug under det høgste av himmelen og sa med høg røyst: Ve, ve, ve yver dei som bur på jordi, for dei andre basunrøystene av dei tri englane som endå skal blåsa!
 
 
# Johannes' Åpenbaring 9
1  Den femte engelen bles i basun. Då såg eg ei stjerna som hadde falle frå himmelen ned på jordi, og ho fekk lykelen til avgrunnsbrunnen.
2  Og ho opna avgrunnsbrunnen, og ein røyk steig upp or brunnen, lik røyken av ein stor omn, og soli og lufti vart murte av røyken frå brunnen.
3  Og or røyken kom grashoppar ut yver jordi, og det vart gjeve dei makt, slik som skorpionane på jordi hev,
4  og det vart sagt dei at dei ikkje måtte skada graset på jordi eller noko grønt eller noko tre, men berre dei menneske som ikkje hadde Guds innsigle på pannone,
5  Og det vart gjeve dei at dei ikkje skulde drepa dei, men pina dei i fem månader; og pinsla som dei volde, var som pinsla av ein skorpion når han sting eit menneske.
6  Og i dei dagar skal folk søkja dauden og ikkje finna han, og stunda etter å få døy, og dauden skal fly frå dei.
7  Og grashoppane såg ut som hestar, budde til strid; og på hovudi deira var det liksom krunor som såg ut som gull, og andleti deira var som manneandlet.
8  Og dei hadde hår som kvendehår, og tennene deira var som løvetenner.
9  Og dei hadde brynjor liksom jarnbrynjor, og ljoden av vengene deira var som ljod av vogner når mange hestar renner til strid.
10  Og dei hev stertar liksom skorpionar, og broddar, og i stertane deira ligg den makti dei hev fenge til å skada menneski fem månader.
11  Til konge yver seg hev dei avgrunnsengelen; hans namn er på hebraisk Abaddon, og på gresk hev han namnet Apollyon.
12  Det fyrste ve er til ende; sjå, det kjem tvo ve-rop etter dette!
13  Og den sette engelen bles. Då høyrde eg ei røyst frå dei fire horni på det gullaltaret som stod framfor Gud,
14  og ho sa til den sette engelen, han som hadde basunen; Løys dei fire englane som er bundne ved den store elvi Eufrat!
15  Og dei fire englane vart løyste, dei som hadde stade ferdige på timen og dagen og månaden og året til å drepa tridjeparten av menneski.
16  Og talet på heren av hestfolk var tvo gonger ti tusund gonger ti tusund, eg høyrde talet på dei.
17  Og soleis såg eg i syni hestane og dei som sat på dei: dei hadde eldraude og myrkraude og svovelgule brynjor; og hovudi på hestane var som løvehovud, og or munnen deira for det ut eld og røyk og svovel.
18  Av desse tri plagone vart tridjeparten av menneski drepne: av elden og røyken og svovelet som for ut or munnen deira.
19  For makti åt hestane ligg i munnen deira og halen deira; for halane deira er som ormar og hev hovud, og med dei gjer dei skade,
20  Og dei andre menneski, dei som ikkje vart drepne i desse plagone, vende ikkje um frå dei verki deira hender hadde gjort, so dei let vera å tilbeda dei vonde åndene og avgudane av gull og av sylv og av kopar og av stein og av tre, dei som korkje kann sjå eller høyra eller ganga;
21  og dei vende ikkje um frå mordgjerningane sine eller frå trolldomskunstene sine eller frå hordomen sin eller frå tjuvskapen sin.
 
 
# Johannes' Åpenbaring 10
1  Og eg såg ein annan veldig engel stiga ned frå himmelen, sveipt i ei sky, og regnbogen var yver hovudet hans, og hans åsyn var som soli, og føtene hans som eldstolpar.
2  Og han hadde i handi ei liti opna bok, og han sette den høgre foten på havet og den vinstre på jordi.
3  Og han ropa med høg røyst, som ei løva burar, og då han hadde ropa, tala dei sju toredunane med sine røyster.
4  Og då dei sju toredunane hadde tala, vilde eg til å skriva; og eg høyrde ei røyst frå himmelen som sa: Set innsigle for det som dei sju toredunane tala, og skriv det ikkje upp!
5  Og engelen som eg såg stod på havet og på jordi, lyfte den høgre handi upp mot himmelen
6  og svor ved han som lever i all æva, som skapte himmelen og det som er i han, og jordi og det som er på henne, og havet og det som er i det, at det ikkje lenger skal vera nokor tid,
7  men i dei dagar då røysti av den sjuande engelen vert høyrd, når han skal blåsa i basun, då skal Guds løyndom vera fullenda, so som han forkynte for tenarane sine, profetane.
8  Og den røysti som eg hadde høyrt frå himmelen, høyrde eg tala med meg att og segja: Gakk og tak den litle opne boki i handi på den engelen som stend på havet og på jordi!
9  Då gjekk eg burt til engelen og sa til han: Gjev meg den litle boki! Og han segjer til meg: Tak og et henne! ho skal svida i magen din, men i munnen din skal ho vera søt som honning.
10  Og eg tok den litle boki or handi på engelen og åt henne, og ho var søt som honning i munnen min, men då eg hadde ete henne, sveid det i magen min.
11  Og dei segjer til meg: Du skal atter spå um mange landslydar og folk og tungemål og kongar.
 
 
# Johannes' Åpenbaring 11
1  Og det vart gjeve meg ei røyr liksom ein stav, med dei ordi: Statt upp og mæl Guds tempel og altaret og dei som tilbed der!
2  Men fyregarden utanfor templet, lat han vera, og mæl han ikkje! for han er gjeven åt heidningane, og dei skal trøda ned den heilage byen i tvo og fyrti månader.
3  Og eg vil gjeva mine tvo vitne at dei skal vera profetar i tusund og tvo hundrad og seksti dagar, klædde i sekk.
4  Dette er dei tvo oljetrei og dei tvo ljosestakane som stend framfor herren yver jordi.
5  Og dersom nokon vil gjera dei skade, so gjeng det eld ut or munnen deira og øyder fiendane deira; ja, dersom nokon vil gjera dei skade, skal han verta drepen på den måten.
6  Desse hev makt til å lata att himmelen, so de ikkje skal falla regn i dei dagar dei er profetar; og dei hev makt yver vatni til å umskapa dei til blod, og til å slå jordi med allslags plaga, so ofte dei vil.
7  Og når dei hev fullført sitt vitnemål, skal dyret som stig upp or avgrunnen, føra strid med dei og vinna på dei og drepa dei.
8  Og liki deira skal liggja på gatone i den store byen, den som i åndeleg tyding vert kalla Sodoma og Egyptar-land, der som og deira herre vart krossfest.
9  Og nokre av landslydane og ættene og tungemåli og folki skal sjå liki deira tri dagar og ein halv, og ikkje lata liki deira verta lagde i grav.
10  Og dei som bur på jordi, skal gleda seg yver dei og fagna seg, og dei skal senda kvarandre gåvor, av di desse tvo profetane var til plaga for dei som bur på jordi.
11  Og etter dei tri dagar og ein halv kom det livsande frå Gud i dei, og dei reiste seg upp på føtene, og ein stor otte fall på dei som såg dei.
12  Og dei høyrde ei høg røyst frå himmelen som sa til dei: Stig upp her! Og dei steig upp til himmelen i skyi, og fiendane deira såg dei.
13  Og i same stundi kom det ein stor jordskjelv, og tiandeparten av byen fall, og sju tusund mann vart drepne i jordskjelven; og dei andre vart forfærde og gav Gud i himmelen æra.
14  Det andre ve er yverstade; sjå, det tridje ve kjem snart.
15  Og den sjuande engelen bles. Då høyrdest høge røyster i himmelen, som sa: Kongedømet yver verdi er tilfalle vår Herre og den han salva, og han skal vera konge i all æva.
16  Og dei fire og tjuge eldste, som sit framfor Gud på stolane sine, fall ned på sitt andlet og tilbad Gud og sa:
17  Me takkar deg, Herre Gud, du allmektige, du som er og som var, for di du hev teke di store makt og vorte konge.
18  Og heidningane hev vorte vreide, og din vreide er komen, og den tid då dei daude skal dømast, og då du skal løna dine tenarar profetane og dei heilage og dei som ottast ditt namn, dei små og dei store, og då du skal øyda dei som øyder jordi.
19  Og Guds tempel i himmelen vart upplate, og hans paktkista vart sedd i templet hans; og det kom eldingar og røyster og toredunar og jordskjelv og stort hagl.
 
 
# Johannes' Åpenbaring 12
1  Og eit stort teikn vart set i himmelen: ei kvinna klædd med soli, og med månen under føtene, og på hovudet hadde ho ei kruna av tolv stjernor.
2  Og ho var med barn og skrik i barnsnaud og i harde føderider.
3  Og eit anna teikn vart set i himmelen: det synte seg ein stor eldraud drake, som hadde sju hovud og ti horn, og på hovudi sine sju krunor,
4  og sterten hans drog tridjeparten av stjernone på himmelen med seg og kasta dei ned på jordi, Og draken stod framfor kvinna som skulde føda, so han kunde gløypa barnet hennar når ho hadde født det.
5  Og ho fødde eit gutebarn, som skal styra alle heidningane med jarnstav; og barnet hennar vart burtrykt til Gud og til hans kongsstol.
6  Og kvinna flydde ut i øydemarki, der ho hev ein stad som Gud hev laga til åt henne, for at dei skulde gjeva henne føda der i tusund tvo hundrad og seksti dagar.
7  Og det vart ein strid i himmelen: Mikael og hans englar tok til å strida imot draken, og draken stridde, og hans englar.
8  Men dei kunde ikkje standa seg, og deira stad vart ikkje heller meir funnen i himmelen.
9  Og den store draken vart kasta ned, den gamle ormen, han som vert kalla djevelen og Satan, han som forfører heile verdi; han vart kasta ned på jordi, og englane hans vart kasta ned med han.
10  Og eg høyrde ei høg røyst i himmelen, som sa: Frå no eig vår Gud frelsa og krafti og riket, og den han salva, hev makti; for klagaren mot brørne våre er kasta ned, han som klaga dei for vår Gud dag og natt.
11  Og dei hev vunne yver han i kraft av Lambet sitt blod og det ordet dei vitna; og dei hadde ikkje livet sitt kjært, alt til dauden.
12  Difor fagna dykk, de himlar, og de som bur i dei! Ve yver jordi og havet! for djevelen hev fare ned til dykk i stor vreide, av di han veit at han berre hev ei liti tid.
13  Og då draken såg at han var nedkasta til jordi, forfylgde han kvinna som hadde født guten.
14  Og dei tvo vengene på den store ørnen vart gjevne til kvinna, so ho skulde fljuga ut i øydemarki til sin stad, der ho fær si føda ei tid og tider og ei halv tid, langt ifrå augo på ormen.
15  Og ormen spruta or gapet sitt vatn som ei elv etter kvinna, for å riva henne burt med elvi.
16  Men jordi kom kvinna til hjelp, og jordi opna sin mun og svelgde elvi som draken spruta ut or gapet sitt.
17  Og draken vart arg på kvinna og gjekk burt og vilde strida imot dei andre av ætti hennar, dei som held Guds bod og hev Jesu vitnemål.
18  Og eg stod på sanden ved havet.
 
 
# Johannes' Åpenbaring 13
1  Og eg såg eit dyr stiga upp or havet, det hadde ti horn og sju hovud, og på horni sine ti krunor, og på hovudi sine spottings-namn.
2  Og dyret som eg såg, var likt ein leopard, og føtene på det var som på ein bjørn, og gapet som eit løvegap; og draken gav det si kraft og sin kongsstol og stor makt.
3  Og eg såg eit av hovudi på det liksom såra til ulivs; og ulivssåret vart lækt, og all jordi undrast og fylgde etter dyret;
4  og dei tilbad draken, for di han hadde gjeve dyret makt, og dei tilbad dyret og sa: Kven er lik dyret, og kven kann strida mot det?
5  Og det vart gjeve det ein munn som tala store og spottande ord, og det fekk makt til å halda på i tvo og fyrti månader.
6  Og det opna munnen sin til spottingar mot Gud, til å spotta hans namn og hans bustad, det som bur i himmelen.
7  Og det vart det gjeve å føra strid mot dei heilage og vinna på dei, og det fekk makt yver kvar ætt og kvar landslyd og kvart tungemål og kvart folk.
8  Og alle som bur på jordi, skal tilbeda det, kvar den som ikkje, frå verdi vart grunnlagd, hev fenge namnet sitt skrive i livsens bok hjå Lambet som er slakta.
9  Dersom nokon hev øyra, so høyre han!
10  Um nokon fører i fengsel, han skal i fengsel; um nokon drep med sverd, han skal drepast med sverd, Her er tolmodet og trui åt dei heilage.
11  Og eg såg eit anna dyr stiga upp or jordi, og det hadde tvo horn liksom eit lamb, og tala som ein drake.
12  Og det brukar heile makti åt det fyrste dyret for augo på det, og gjer at jordi og dei som bur på henne, tilbed det fyrste dyret, som ulivssåret vart lækt på.
13  Og det gjer store teikn, so det endå fær eld til å falla ned frå himmelen på jordi for augo på menneski.
14  Og det dårar dei som bur på jordi, for dei teikni skuld som det hev fenge makt til å gjera for augo på dyret, med di det segjer til dei som bur på jordi, at dei skal gjera eit bilete åt det dyret som fekk såret av sverdet og vart i live.
15  Og det fekk makt til å gjeva dyrebiletet livsande, so dyrebiletet jamvel kunde tala, og gjera so at alle dei som ikkje vilde tilbeda dyrebiletet, skulde drepast.
16  Og det gjer at alle, både små og store, rike og fatige, frie og trælar, fær eit merke på høgre handi eller på panna si,
17  og at ingen kann kjøpa eller selja utan den som hev merket, namnet på dyret eller talet for dette namnet.
18  Her er det visdomen, Den som hev vit, han rekne ut talet til dyret! for det er talet for eit menneske, og talet for det er seks hundrad og seks og seksti.
 
 
# Johannes' Åpenbaring 14
1  Og eg såg, og sjå: Lambet stod på Sions-fjellet, og med det hundrad og fire og fyrti tusund, som hadde dess namn og dess Faders namn skrive på panna.
2  Og eg høyrde ei røyst frå himmelen liksom ljoden av mange vatn og som ljoden av sterk tora, og røysti eg høyrde, var som av harpespelarar som spela på harpone sine.
3  Og dei song ein ny song framfor kongsstolen og for dei fire levendi og dei eldste; og ingen kunde læra songen utan dei hundrad og fire og fyrti tusund, dei som er kjøpte frå jordi.
4  Desse er dei som ikkje hev gjort seg ureine med kvende; for dei er som møyar, Desse er dei som fylgjer Lambet kvar helst det gjeng. Desse er kjøpte frå menneski til ei fyrstegrøda for Gud og Lambet,
5  og i deira munn er ikkje funne svik; for dei er utan lyte.
6  Og eg såg ein annan engel fljuga under det høgste av himmelen; han hadde eit æveleg evangelium å forkynna dei som bur på jordi, og alle folk og ætter og tungemål og landslydar,
7  og han sa med høg røyst: Ottast Gud og gjev han æra! for timen er komen då han skal halda dom; og tilbed han som gjorde himmelen og jordi og havet og vasskjeldone!
8  Og endå ein annan engel fylgde etter og sa: Falli, falli er Babylon, den store, ho som hev skjenkt alle folki av sin hordoms vreide-vin.
9  Og endå ein tridje engel fylgde etter dei og sa med høg røyst: Dersom nokon tilbed dyret og biletet av det og tek merket på panna si eller på handi si,
10  so skal han og drikka av Guds vreide-vin, som er skjenkt ublanda i hans harms skål, og han skal verta pint med eld og svovel for augo på dei heilage englar og Lambet;
11  og røyken av pinsla deira stig upp i all æva, og dei hev ikkje kvila dag eller natt dei som tilbed dyret og biletet av det, og kvar ein som tek namnemerket til det.
12  Her er tolmodet åt dei heilage, dei som held Guds bod og trui på Jesus.
13  Og eg høyrde ei røyst frå himmelen som sa: Skriv: Sæle er dei daude som døyr i Herren heretter! Ja, segjer Anden, dei skal kvila frå arbeidet sitt; for gjerningane deira fylgjer med dei.
14  So fekk eg sjå ei kvit sky, og på skyi sat ein som var lik ein menneskeson, og han hadde ei gullkruna på hovudet og ein kvass sigd i handi.
15  Og ein annan engel kom ut or templet og ropa med høg røyst til han som sat på skyi: Send ut sigden din og skjer! Timen til skurden er komen; for grøda på jordi er mogi til skurd.
16  Og han som sat på skyi, let sigden sin fara yver jordi, og jordi vart skori.
17  Og ein annan engel kom ut or templet i himmelen, og han hadde ein kvass sigd han og.
18  Og endå ein annan engel kom ut frå altaret, og han hadde makt yver elden, og ropa med høg røyst til han som hadde den kvasse sigden: Send ut den kvasse sigden din og skjer druvone av vintreet på jordi! for bæri på det er mogne.
19  Og engelen let sigden sin fara yver jordi og skar frukti av vintreet på jordi og kasta henne i den store vinpersa til Guds vreide.
20  Og vinpersa vart trødd utanfor byen, og det gjekk blod ut frå persa heilt upp til beisli på hestane, so langt som tusund og seks hundrad stadier.
 
 
# Johannes' Åpenbaring 15
1  Og eg såg eit anna teikn i himmelen, stort og underfullt: sju englar som hadde dei sju siste plagone; for med dei er Guds vreide fullenda.
2  Og eg såg liksom eit glashav, blanda med eld; og dei som hadde vunne siger yver dyret og yver biletet av det og yver namnetalet på det, såg eg standa ved glashavet og halda Guds harpor.
3  Og dei song songen åt Moses Guds tenar, og songen åt Lambet og sa: Store og underfulle er dine gjerningar, Herre Gud, du allmektige! Rettferdige og sanne er dine vegar, du konge yver folki!
4  Kven skulde ikkje ottast, Herre, og æra ditt namn? Einast du er heilag, og alle folki skal koma og tilbeda for di åsyn, for di dine rettferdige domar hev vorte openberra.
5  Sidan såg eg at templet med vitnemålstjeldet i himmelen vart opna,
6  og dei sju englane som hadde dei sju plagone, kom ut or templet, klædde i reint og skinande linty og umbundne um bringa med gullbelte.
7  Og eit av dei fire levendi gav dei sju englane sju gullskåler, fyllte med Guds vreide, hans som lever i all æva.
8  Og templet var fyllt med røyk av Guds herlegdom og av hans makt; og ingen kunde ganga inn i templet fyrr dei sju plagone frå dei sju englane var fullenda.
 
 
# Johannes' Åpenbaring 16
1  Og eg høyrde ei høg røyst frå templet, som sa til dei sju englane: Gakk og tøm dei sju skålene med Guds vreide ut på jordi!
2  Og den fyrste gjekk og tømde si skål på jordi. Då kom det ein vond og våleg svoll på dei menneski som hadde merket åt dyret, og som tilbad biletet av det.
3  Og den andre engelen tømde si skål i havet. Då vart det til blod som av ein daud mann, og kvar levande sjel i havet døydde.
4  Og den tridje engelen tømde si skål i elvane og vasskjeldone. Då vart det til blod.
5  Og eg høyrde engelen yver vatni segja: Rettferdig er du som er og som var, du heilage, at du hev dømt so;
6  for blod av heilage og av profetar rende dei ut, og blod gav du dei å drikka; dei er verde det.
7  Og eg høyrde altaret segja: Ja, Herre Gud, du allmektige, sanne og rettferdige er dine domar.
8  Og den fjorde engelen tømde si skål på soli, og ho fekk makt til å brenna menneski med eld.
9  Og menneski vart brende i stor hete, og dei spotta Guds namn, hans som hev makt yver desse plagone, og dei vende ikkje um so dei gav han æra.
10  Og den femte engelen tømde si skål yver kongsstolen åt dyret; og riket åt dyret vart formyrkt, og dei togg tungone sine av pinsla,
11  og dei spotta Gud i himmelen for pinslone sine og svollane sine, og vende ikkje um frå sine gjerningar.
12  Og den sette engelen tømde si skål i den store elvi Eufrat, og vatnet i henne turka upp, so vegen skulde verta rudd for kongane frå Auster-land.
13  Og eg såg at det or munnen på draken og or munnen på dyret og or munnen på den falske profeten kom ut tri ureine ånder som liktest paddor;
14  for dei er djevle-ånder som gjer teikn, og dei gjeng ut til kongane i heile mannheimen til å sanka dei saman til striden på den store dagen åt Gud den allmektige.
15  Sjå, eg kjem som ein tjuv; sæl er den som vaker og vaktar klædi sine, so han ikkje skal ganga naken og dei skal sjå hans skam.
16  Og han førde dei saman til den staden som heiter på hebraisk Harmageddon.
17  Og den sjuande engelen tømde si skål i lufti; då kom det ei høg røyst frå templet i himmelen, frå kongsstolen, og sa: Det er gjort!
18  Og der kom eldingar og røyster og toredunar, og det vart ein stor jordskjelv, ein slik at det, alt sidan menneskja vart til på jordi, ikkje hev vore ein sovoren jordskjelv, so stor.
19  Og den store byen vart kløyvd i tri partar, og byane åt folki fall, og Babylon, den store, vart ihugkomi for Gud, at ho skulde få skåli med hans strenge vreides vin.
20  Og kvar øy kvarv burt, og fjell vart ikkje funne.
21  Og stort hagl, som hundrad pund tungt, fall ned frå himmelen på menneski, og menneski spotta Gud for plaga av haglet; for den plaga var ovleg stor.
 
 
# Johannes' Åpenbaring 17
1  Og ein av dei sju englane som hadde dei sju skålene, kom og tala med meg og sa: Kom, eg skal visa deg domen yver den store skjøkja, som sit yver mange vatn,
2  henne som kongane på jordi hora med, og dei som bur på jordi, vart drukne av hennar hordoms vin.
3  Og han førde meg i åndi burt i ei øydemark, og eg såg ei kvinna sitja på eit skarlakraudt dyr, som var fullt med spottings-namn og hadde sju hovud og ti horn.
4  Og kvinna var klædd i purpur og skarlak og lyste av gull og dyre steinar og perlor; ho hadde i handi ei gullskål full med styggedom og med ureinska av hordomen hennar,
5  og på panna hennar var skrive eit namn, ein løyndom: Babylon, den store, mor åt skjøkjone og styggedomane på jordi.
6  Og eg såg kvinna fullskjenkt med blodet av dei heilage og med blodet av Jesu vitne, og eg undra meg storleg då eg såg henne.
7  Og engelen sa til meg. Kvi undra du deg? Eg vil segja deg løyndomen med kvinna og med dyret som ber henne, og som hev dei sju hovudi og dei ti horni.
8  Det dyret du såg, det var og er ikkje, og det skal stiga upp or avgrunnen og fara burt til undergang; og dei som bur på jordi, dei som ikkje hev namni sine skrivne i livsens bok frå verdi vart grunnlagd, dei skal undra seg når dei ser at dyret var og ikkje er og skal koma att.
9  Her spørst det um det vitet som hev visdom! Dei sju hovudi er sju fjell, som kvinna sit på,
10  og dei er sju kongar; dei fem er falne, den eine er til, den andre er ikkje komen endå; og når han kjem, skal han berre halda seg ei stutt tid.
11  Og dyret som var og ikkje er, det er sjølv den åttande, og er og ein av dei sju, og fer burt til undergang.
12  Og dei ti horni som du såg, er ti kongar som ikkje endå hev fenge rike, men dei fær makt som kongar ein time saman med dyret.
13  Desse hev same tanken, og si kraft og makt gjev dei til dyret.
14  Desse skal strida mot Lambet, og Lambet skal vinna yver dei, for di det er herren yver herrar og kongen yver kongar, og dei som er med det, dei som er kalla og utvalde og trufaste.
15  Og han sa til meg: Dei vatni som du såg der skjøkja sit, er landslydar og flokkar og folk og tungemål.
16  Og dei ti horni som du såg, og dyret, desse skal hata skjøkja og gjera henne aud og naki, og kjøtet hennar skal dei eta, og henne sjølv skal dei brenna upp med eld.
17  For Gud gav dei i hjarta på fullføra hans tanke, og å fullføra den eine og same tanken, og å gjeva dyret sitt rike, til dess Guds ord er fullførde.
18  Og kvinna som du såg, er den store byen som hev kongevelde yver kongane på jordi.
 
 
# Johannes' Åpenbaring 18
1  Deretter såg eg ein annan engel stiga ned frå himmelen; han hadde stor makt, og jordi vart upplyst av hans herlegdom,
2  og han ropa med sterk røyst og sa: Falli, falli er Babylon, den store, og ho hev vorte bustad for vonde ånder, eit fangebol for alle ureine ånder, og eit fangebol for alle ureine og styggelege fuglar;
3  for av hennar hordoms vreide-vin hev alle folki drukke, og kongane på jordi hev drive hor med henne, og kjøpmennene på jordi hev vorte rike av hennar ovlivnads fylla.
4  Og eg høyrde ei onnor røyst frå himmelen, som sa: Gakk ut frå henne, mitt folk, so de ikkje skal verta medskuldige i syndene hennar og ikkje få noko av plagone hennar!
5  For syndene hennar når alt upp til himmelen, og Gud hev kome hennar urettferdige gjerningar i hug.
6  Gjev henne att som ho hev gjeve, og gjev henne tvifaldt lika for hennar gjerningar! Skjenk henne tvifaldt i den skåli som ho hev skjenkt i!
7  So mykje som ho hev æra seg sjølv og levt i ovlivnad, so mykje pinsla og sorg skal de gjeva henne! For di ho segjer i sitt hjarta: Eg sit som dronning og er ikkje enkja, og sorg skal eg aldri sjå,
8  difor skal plagone hennar koma på ein dag: daude og sorg og svolt; og ho skal verta uppbrend med eld; for sterk er Herren Gud, som dømde henne.
9  Og kongane på jordi, som hev drive hor og levt i ovlivnad med henne, skal gråta og barma seg yver henne når dei ser røyken av hennar brand,
10  medan dei stend langt undan av otte for pinsla hennar, og dei skal segja: Usæl, usæl du store by Babylon, du sterke by, at domen din er komen i ein time!
11  Og kjøpmennene på jordi skal gråta og syrgja yver henne, av di ingen lenger kjøper skipsladningane deira:
12  skipsladningar av gull og sylv og dyre steinar og perlor og fint linty og purpur og silke og skarlak, og allslags angande tre og allslags kjerald av filsbein og allslags kjerald av dyrverdigt tre og kopar og jarn og marmor,
13  og kanel og hårsalve og røykjelse og myrra og røykjeverk og vin og olje og fint mjøl og kveite og storfe og sauer og hestar og vogner og trælar og menneskesjeler.
14  Og den frukt som di sjel hadde lyst til, er komi burt for deg, og alt det feite og glimande er kome burt for deg, og aldri skal nokon finna det meir.
15  Dei som handlar med slikt, dei som hev vorte rike ved henne, skal standa langt undan av otte for pinsla hennar og gråta og syrgja og segja:
16  Ve, ve yver den store byen, som var klædd i fint linty og purpur og skarlak og lyste av gull og dyre steinar og perlor, at so stor ein rikdom er øydd i ein time!
17  Og kvar styremann og kvar skipsførar og alle sjøfolk og alle dei som fer på havet, stod langt undan
18  og ropa då dei såg røyken av hennar brand, og sa: Kven er lik den store byen?
19  Og dei kasta dust på hovudi sine og ropa med gråt og sorg og sa: Ve, ve yver den store byen, der alle som hev skip på havet, hev vorte rike av hennar eigneluter, at ho er lagd i øyde i ein time!
20  Fagna deg yver henne, du himmel, og de heilage, og de apostlar og profetar, av di Gud hev halde dom for dykk yver henne!
21  Og ein veldig engel lyfte ein stein som ein stor kvernstein og kasta han i havet og sa: So skal Babylon, den store byen, verta nedkasta med hast og aldri meir verta funnen.
22  Og ljod av harpespelarar og songarar og fløytelåtarar og lurblåsarar skal aldri meir verta høyrd i deg, og ingen som driv nokor kunst, skal finnast meir i deg, og ljod av kvern skal aldri meir verta høyrd i deg,
23  og ljos av lampa skal aldri meir skina i deg, og røyst av brudgom og brur aldri meir verta høyrd i deg; for dine kjøpmenn var storkarane på jordi, av di alle folk vart dåra ved din trolldom.
24  Og i henne vart det funne blod av profetar og heilage og av alle dei som er myrde på jordi.
 
 
# Johannes' Åpenbaring 19
1  Deretter høyrde eg liksom ei høg røyst av ein stor skare i himmelen, som sa: Halleluja! Frelsa og æra og makti høyrer vår Gud til!
2  For sanne og rettferdige er domane hans; han hev dømt den store skjøkja, ho som øydela jordi med hordomen sin, og han hev kravt blodet av tenarane sine or hennar hand!
3  Og dei sa ein gong til: Halleluja! Og røyken av henne stig upp i all æva.
4  Og dei fire og tjuge eldste og dei fire levendi fall ned og tilbad Gud, som sat på kongsstolen, og sa: Amen! Halleluja!
5  Og det kom ei røyst ut frå kongsstolen, som sa: Lova vår Gud, alle de tenarane hans, og de som ottast han, både små og store!
6  Og eg høyrde liksom ei røyst av ein stor skare og som ein ljod av mange vatn og som ein ljod av sterke toredunar, som sa: Halleluja! for Herren Gud, den allmektige, hev vorte konge!
7  Lat oss gleda og fagna oss og gjeva han æra! for brudlaupet åt Lambet er kome, og bruri hans hev butt seg til,
8  og det er henne gjeve å klæda seg i reint og skinande fint linty. For det fine lintyet er dei rettferdige gjerningane åt dei heilage.
9  Og han segjer til meg: Skriv: Sæle er dei som er bedne til brudlaupsnattverden åt Lambet! Og han segjer til meg: Dette er Guds sanne ord.
10  Og eg fall ned for føtene hans og vilde tilbeda han; og han segjer til meg: Akta deg for det! eg er medtenar til deg og brørne dine, dei som hev Jesu vitnemål. Gud skal du tilbeda! For Jesus vitnemål er åndi i profetordet.
11  Og eg såg himmelen opna og fekk der sjå ein kvit hest; og den som sat på han, heiter Trufast og Sannordig, og han dømer og strider med rettferd.
12  Augo hans er som eldsloge, og på hovudet hans er det mange krunor; han hev eit namn skrive som ingen kjenner utan han sjølv,
13  og han er klædd i ein klædnad som er duppa i blod, og han er kalla Guds Ord.
14  Og herane i himmelen fylgde han på kvite hestar og klædde i kvitt og reint fint linty.
15  Og or munnen hans gjeng det ut eit kvast sverd til å slå heidningane med; og han skal styra dei med jarnstav, og han trøder persa med den strenge vreide-vinen frå Gud, den allmektige.
16  Og på klædnaden sin og på lendi si hev han eit namn skrive: Kongen yver kongar og herren yver herrar.
17  Og eg såg ein engel som stod i soli, og han ropa med høg røyst og sa til alle fuglane som flyg under det høgste av himmelen: Kom og sanka dykk til Guds store matmål:
18  til å eta kjøt av kongar og kjøt av herhovdingar og kjøt av veldige og kjøt av hestar og kjøt av dei som sat på dei, og kjøt av alle, frie og trælar, små og store!
19  Og eg såg dyret og kongane på jordi og herane deira samankomne til å føra strid mot han som sat på hesten, og mot heren hans.
20  Og dyret vart gripe, og saman med det den falske profeten, han som for augo på det hadde gjort dei teikni han hadde dåra dei med som tok merket åt dyret og tilbad biletet av det. Desse tvo vart kasta levande i eldsjøen som brenn med svovel.
21  Og dei andre vart drepne med sverdet hans som sat på hesten, det som gjekk ut or munnen hans. Og alle fuglane vart metta av kjøtet deira.
 
 
# Johannes' Åpenbaring 20
1  Og eg såg ein engel stige ned frå himmelen, som hadde lykelen til avgrunnen og ei stor lekkja i handi.
2  Og han greip draken, den gamle ormen, som er djevelen og Satan, og batt han for tusund år
3  og kasta han i avgrunnen og læste han inne og sette innsigle yver han, so han ikkje lenger skulde dåra folki, til dess dei tusund åri var lidne. Og etter den tid skal han verta løyst ei liti stund.
4  Og eg såg stolar, og dei sette seg på dei, og det vart gjeve dei makt til å halda dom; og eg såg deira sjeler som var halshogne for Jesu vitnemål og Guds ord skuld, og dei som ikkje hadde tilbede dyret eller biletet av det, og ikkje teke merket på panna og på handi si; og dei vart levande og rådde saman med Kristus i tusund år.
5  Men dei andre daude vart ikkje levande att fyrr dei tusund år var lidne. Dette er den fyrste uppstoda.
6  Sæl og heilag er den som hev lut i den fyrste uppstoda; yver dei hev den andre dauden ingi makt, men dei skal vera Guds og Kristi prestar og råda saman med han i tusund år.
7  Og når dei tusund åri er lidne, skal Satan verta løyst ut or fengslet sitt.
8  Og han skal ganga ut og dåra folki som bur ved dei fire jordhyrno, Gog og Magog, og føra dei saman til strid, og talet på dei er som havsens sand.
9  Og dei drog fram yver den vide jord og kringsette lægret åt dei heilage og den byen som Gud elska. Og det fall eld ned ifrå himmelen og øydde dei.
10  Og djevelen, som hadde dåra dei, vart kasta i sjøen med eld og svovel, der dyret og den falske profeten var; og dei skal verta pinte dag og natt i all æva.
11  Og eg såg ein stor kvit kongsstol, og han som sat på den; og jordi og himmelen flydde frå hans åsyn, og det vart ikkje funne nokon stad åt dei.
12  Og eg såg dei daude, små og store, standa framfor Gud, og bøker vart opna; og ei onnor bok vart opna, det er livsens bok. Og dei daude vart dømde etter det som stod skrive i bøkene, etter gjerningane sine.
13  Og havet gav att dei daude som var i det, og dauden og helheimen gav att dei daude som var i dei, og dei vart dømde, kvar etter sine gjerningar.
14  Og dauden og helheimen vart kasta i eldsjøen, Dette er den andre dauden: eldsjøen.
15  Og dersom nokon ikkje fanst uppskriven i livsens bok, so vart han kasta i eldsjøen.
 
 
# Johannes' Åpenbaring 21
1  Og eg såg ein ny himmel og ei ny jord; for den fyrste himmelen og den fyrste jordi hadde kvorve burt, og havet er ikkje meir.
2  Og eg såg den heilage byen, det nye Jerusalem, stiga ned ifrå himmelen frå Gud, budd som ei brur som er prydd for brudgomen sin.
3  Og eg høyrde ei høg røyst frå kongsstolen, som sa: Sjå, Guds bustad er hjå menneski, og han skal bu hjå dei; og dei skal vera hans folk, og Gud sjølv skal ver hjå dei og vera deira Gud.
4  Og han skal turka kvar tåra av augo deira, og dauden skal ikkje meir vera til, og ikkje sorg og ikkje skrik og ikkje pinsla skal meir vera til; for dei fyrste ting er burtfarne.
5  Og han som sat på kongsstolen sa: Sjå, eg gjer alle ting nye! Og han segjer til meg: Skriv! for desse ordi er truverdige og sanne.
6  Og han sa til meg: Det er gjort. Eg er Alfa og Omega, upphavet og enden. Eg vil gjeva den tyrste av kjelda med livsens vatn for inkje.
7  Den som sigrar, skal erva alle ting, og eg vil vera hans Gud, og han skal vera min son.
8  Men dei som er reddhuga og vantruande og styggelege og manndråparar og horkarar og trollmenn og avgudsdyrkarar, og alle ljugarar, deira lut skal vera i sjøen som brenn med eld og svovel; det er den andre dauden.
9  Og ein av dei sju englane som hadde dei sju skålene, fyllte med dei sju siste plagone, kom til meg og tala med meg og sa: Kom, eg skal visa deg bruri, vivet åt Lambet!
10  Og han førde meg i åndi burt på eit stort og høgt fjell og viste meg den heilage byen Jerusalem, som steig ned ifrå himmelen frå Gud.
11  Byen hadde Guds herlegdom, og hans ljos var som den dyrverdigste stein, som krystallblank jaspis.
12  Og han hadde ein stor og høg mur; han hadde tolv portar, og på portane tolv englar og innskrivne namn, namni på dei tolv ætter av Israels-borni;
13  mot aust var tri portar, mot nord tri portar, mot sud tri portar, mot vest tri portar.
14  Og muren um byen hadde tolv grunnsteinar, og på dei namni på dei tolv apostlane åt Lambet.
15  Og han som tala med meg, hadde ei gullrøyr til å mæla byen og portane og muren.
16  Og byen ligg i ein firkant, og lengdi på han er so stor som breiddi. Og han mælte byen med røyri: tolv tusund stadier; lengdi og breiddi og høgdi på han er like.
17  Og han mælte muren ikring han: eit hundrad og fire og fyrti alner, etter menneskemål, som og er englemål.
18  Og muren var bygd av jaspis, og byen var av reint gull, lik reint glas.
19  Og grunnsteinane i bymuren var prydde med allslags dyre steinar: den fyrste grunnsteinen var jaspis, den andre safir, den tridje kalkedon, den fjorde smaragd,
20  den femte sardonyks, den sette sarder, den sjuande krysolit, den åttande beryll, den niande topas, den tiande krysopras, den ellevte hyasint, den tolvte ametyst.
21  Og dei tolv portane var tolv perlor; kvar ein av portane var av EI perla, og gata i byen var reint gull, som klårt glas.
22  Og eg såg ikkje noko tempel i han; for hans tempel er Herren Gud, den allmektige, og Lambet.
23  Og byen treng ikkje soli eller månen til å skina åt seg; for Guds herlegdom upplyser han, og Lambet er hans ljos.
24  Og folkeslagi skal ferdast i hans ljos, og kongane på jordi ber sin herlegdom inn i han.
25  Og portane hans skal aldri verta stengde um dagen; for natt skal ikkje vera der.
26  Og dei skal bera herlegdomen og æra åt folkeslagi inn i han.
27  Og inkje ureint skal koma inn i han, og ingen som fer med styggedom og lygn, men berre dei som er innskrivne i livsens bok hjå Lambet.
 
 
# Johannes' Åpenbaring 22
1  Og han synte meg ei elv med livsens vatn, som rann, klår som krystall, ut frå kongsstolen åt Gud og Lambet.
2  Midt imillom bygata og elvi, på båe sidor, stod livsens tre, som bar frukt tolv gonger og gav si frukt kvar månad. Og lauvet på treet var til helsebot for folki.
3  Og ingi bannstøyting skal vera meir, og kongsstolen åt Gud og Lambet skal vera der, og hans tenarar skal tena han,
4  og dei skal sjå hans åsyn, og hans namn skal vera på panna deira.
5  Og natt skal det ikkje vera meir, og dei treng ikkje til ljos av lampa og ljos av sol, for Herren Gud skal lysa yver dei; og dei skal råda i all æva.
6  Og han sa til meg: Desse ordi er truverdige og sanne; og Herren, den Gud som skifter ut sin Ande til profetane, hev sendt sin engel til å syna tenarane sine det som snart skal henda.
7  Og sjå, eg kjem snart. Sæl er den som tek vare på dei profetiske ordi i denne boki.
8  Og eg, Johannes, er den som såg og høyrde dette, Og då eg hadde høyrt og set, fall eg ned og vilde tilbeda for føtene åt den engelen som synte meg dette.
9  Og han segjer til meg: Akta deg for det! Eg er medtenar til deg og dine brør profetane og til dei som tek vare på ordi i denne boki, Gud skal du tilbeda!
10  Og han segjer til meg: Du skal ikkje setja innsigle på dei profetiske ordi i denne boki; for tidi er nær.
11  Lat den som gjer urett, gjera urett framleides, og den ureine verta urein framleides, og den ureine verta urein framleides, og den rettferdige gjera rettferd framleides, og den heilage verta helga framleides!
12  Sjå, eg kjem snart, og mi løn er med meg, til å gjeva kvar og ein attergjeld etter som hans gjerning er.
13  Eg er Alfa og Omega, upphavet og enden, den fyrste og den siste.
14  Sæle er dei som tvær kjolane sine, so dei må få rett til livsens tre og koma inn i byen gjenom portane.
15  Men utanfor er hundane og trollmennene og horkarane og manndråparane og avgudsdyrkarane og kvar som elskar og talar lygn.
16  Eg, Jesus, hev sendt min engel til å vitna dette for dykk um kyrkjelydane; eg er Davids rotrenning og ætt, den klåre morgonstjerna.
17  Og anden og bruri segjer: Kom! Og den som høyrer det, segje: Kom! Og den som er tyrst, han kome, og den som vil, han take livsens vatn for inkje!
18  Eg vitnar for kvar som høyrer dei profetiske ordi i denne boki: Dersom nokon legg noko til dette, so skal Gud leggja på han dei plagone som er skrivne i denne boki;
19  og dersom nokon tek noko burt frå ordi i denne profetiske boki, so skal Gud taka hans lut burt frå livsens tre og frå den heilage byen, som det stend skrive um i denne boki.
20  Han som vitnar dette, segjer: Ja, eg kjem snart. Amen, ja kom, Herre Jesus!
21  Vår Herre Jesu Kristi nåde vere med dykk alle! Amen.
 
 
