
Ivar Åsen
Symra
[Etter 3. utgåva: "Symra. Tvo Tylfter med Visor og Rim". Kristiania, 1875. Over: 
Foto frå 1872. Elektronisk utgåve 1996 ved Jon Grepstad.]
Tittelsida til tredje utgåva (1875)
Vigdis Ystad: Ivar Åsen - nyttepoet eller sann diktar?




    Fyrestev
    Gamle Norig
    Nordmannen
    Dei gamle Fjelli 
    Heimvegen
    Gamle Grendi
    Vårdagen 
    Sumarkvelden
    Haustvisa
    Hugen
    Von og Minne
    Saknad
    Elskhug-Kvæde
    Det einlege Standet
    Ymse Vasarlag
    Tolugt Mod
    Tjon og Von
    Fals og Fusk
    Uvitingskap
    Høgferd
    Hugen til Rikdom
    Att og fram
    Gløymska
    Livet
    Vit og Tru 
    Etterstev 


FYRESTEV
So ymse Folk eg kjenner til,
som hava Hug til å kveda;
og få dei nokot, som høva vil,
so hava dei rett si Gleda.
Men strengt um Stevet døma dei,
og Fusk er fåfengt å bjoda;
til klena Visor dei segja Nei,
dei ropa berre på goda.
* * *
«Kom med Visor, og helst av deim,
som kvika og inkje krenkja:
slikt som høver vår eigen Heim,
og slikt som me sjølve tenkja.»
«Den, som låg og liten er
og tidt med Spottord stungen,
han lettnar, når han høyra fær
sin eigen Tanke sungen.»
«Kom med nokot, som vekkjer Mod.
D'er nog av Tvang og Trengsla.
Ei liti Hjelp var fulla god,
når Hugen stend i Stengsla.»
Heppen var den, som hadde Dug
til slike Vers å kveda,
at dei, som høyrde, fekk same Hug
og kjende same Gleda.
Heppen den, som var so hæv,
at slik ei Gåva han åtte
og kunde gjera so gilde Stev,
at Folket læra deim måtte.
* * *
Eg heve freistat so einkvar Gong,
um sjølv eg Stev kunde gjera;
men sjeldan fekk eg so min Song,
som helst han skulde vera.
Difyre legg eg so litet fram;
eg vil ikkje Tidi spilla.
Det skal ikkje verda so lang ein Glam,
eg vil berre Harpa stilla.
* * *
Symra teiknar til Sumars Bil;
um Våren tidla ho blømer;
men fleire Blomar må koma til,
når Kulden or Markom rømer.

GAMLE NORIG
Gamle Norig, nørdst i Grendom,
er vårt eiget Ættarland.
Der er Hav, som heilt åt Endom
leikar um den lange Strand;
Der er Vikar og Votn og Øyar,
tusund Fjordar og tusund Fjell,
Snøydor, der sjeldan Snjoen tøyar,
Dalar, der Fossen diger fell.
Leid er vel den lange Vetter,
endå grøn vår Granskog stend,
og når Lauv i Lidom spretter,
fagre Liter fær vår Grend.
Store Dagar og stutta Næter
lida lett um den ljose Jord;
Strand og Fjord og Fjell og Sæter
skiner av Sol frå Sud og Nord.
Born av deim, som bygde Landet,
er på Tuftom endå til;
Garden stend i gamle Standet,
bygd og bøtt som Bonden vil.
Van til Møda, meir en til Kjæla,
leikar Lyden på Land og Sjo.
Giv han sitje med Sømd og Sæla
trutt på Tuftom i Trygd og Ro!

NORDMANNEN
Millom Bakkar og Berg ut med Havet
heve Nordmannen fenget sin Heim,
der han sjølv heve Tufterna gravet
og sett sjølv sine Hus uppå deim.
Han såg ut på dei steinutte Strender;
det var ingen, som der hadde bygt.
«Lat oss rydja og byggja oss Grender,
og so eiga me Rudningen trygt.»
Han såg ut på det bårutte Havet;
der var ruskutt å leggja ut på;
men der leikade Fisk ned i Kavet
og den Leiken den vilde han sjå.
Fram på Vetteren stundom han tenkte:
Giv eg var i eit varmare Land!
Men når Vårsol i Bakkarne blenkte,
fekk han Hug til si heimlege Strand.
Og når Liderna grønka som Hagar,
når det laver av Blomar på Strå,
og når Næter er ljosa som Dagar,
kann han ingenstad vænare sjå.

DEI GAMLE FJELLI
Dei gamle Fjell i Syningom
er alltid eins å sjå,
med same gamle Bryningom
og same Toppom på.
I Bygdom byggja Sveinarne,
og Huset stender laust;
men dei gamle Merkesteinarne
dei standa lika traust.
På Fjellom er det leikande
å ganga til og frå
og kring um Toppen reikande
so vidt um Land å sjå:
til Havet kring um Strenderna
med Skip som Fuglar små,
og til Fjelli kring um Grenderna
med tusund Bakkar blå.
Der er so mange Hendingar
i Bygdom komne til;
me sjå so mange Vendingar
alt på eit litet Bil.
Dei hava snutt um Vollarne
og flutt og rudt og bygt;
men dei gode gamle Kollarne
dei standa lika trygt.
So stod dei gjenom Tiderna,
vel mange tusund År;
og Graset voks um Liderna,
og Lauvet kom kvar Vår;
og Vinden tok um Topparne
og Vatnet tok um Fot;
men dei gilde gamle Kropparne
dei toko traust i mot.
Av Hav kom Sjomann sigande
og lengtad' etter Land,
då såg han Fjelli stigande
og kjendest ved si Strand.
Då kom det Mod i Gutarne,
som såg sin Fødestad.
Ja dei gode gamle Nutarne
dei gjera Hugen glad.

HEIMVEGEN
I Heimen der hyggjer seg Barnet best,
til Heimen vil Ungdomen stunda,
og Mannen, som sviver i Aust og Vest,
vil helder på Heimferdi skunda.
Um Landet var bratt, og steinutt og svadt,
og Mødor i Vegen var manga,
på Heimvegen gjekk det då helder radt,
og Milerna vardt ikkje langa.
Mauren kryp aldri so vidt i Kring,
han leitar ei uppatter Tuva,
og Mannen 1øyp inkje so lang ein Sving,
han lengtar ei heim til si Gruva.
Um og han var glad i framande Stad,
so vil ikkje Hugen seg festa,
og Heimen med Haugar og Stein og Svad,
han verder då kjærast' å gjesta.
Ja heime der baka dei Braudet best,
og vænaste klippa dei Klædi,
der hava dei Klangen i Målet mest
og vænaste kveda dei Kvædi.
Der ser du ein Dag med ljosare Lag,
og Skog med eit mildare Skygge;
og råmar so Sorgi deg der med eit Slag,
so finner du endå eit Hygge.

GAMLE GRENDI
Tidt eg minnest ein gamall Gard
med store Tre og Runnar,
Vollar, Bakkar og Berg og Skard
og Blomster på grøne Grunnar.
Der eg hadde meg so godt eit Rom:
Hus og Mark med både Bær og Blom,
alt eg nøytte som ein Eigedom
med både Lut og Lunnar.
Der var Dalar og Lider nog,
der Lur og Bjøllor klungo;
Der var Ruster og fager Skog,
der tusund Fuglar sungo.
Tett med Stova stod ei Bjørk so breid
der hadde Skjorerna sitt gamle Reid,
Staren song i kvar ein Topp, som beid,
og Erlor i Tunet sprungo.
Heime var eg so vida kjend
og slapp inn, kvar eg vilde,
i kvart Hus i den heile Grend,
um endå Folket kvilde.
Der var Kjenningar i kvar ei Krå,
og når eg ukjende Folk fekk sjå,
spurde eg radt, kvar dei var ifrå,
og dei var lika milde.
Var det nokon, som der leid vondt
og vardt fyre Tap og Spilla,
brådt det spurdest um Bygdi rundt,
og alle tykte, det var illa.
Ofta minnest eg mi gamle Grend,
når eg framand uti Verdi stend,
heimlaus, frendelaus og litet kjend,
og likar på Leiken illa.

VAARDAGEN
Upp av Krakken!
Sumarsoli skin i grøne Bakken;
Jordi heve fenget Helgar-Plagget på,
Skogen stend i Lauv so lysteleg å sjå.
Livet lettnar,
Vollen turkar seg, og Vegen slettnar.
Varma Guster
leda Lauvet på dei grøne Ruster.
Nyst var Regn, og Jordi fekk sitt milde Bad,
reint er kvart eit Strå, og laugat kvart eit Blad;
Toppen sprikjer,
Blomen slær seg ut, og Bladet slikjer.
Inn um Glaset
fær eg Angen av det grøne Graset.
Vist er Vinden rik på Liv og Lækjesaft;
ut eg vil og sanka Helsebot og Kraft;
alt for lenge
sat eg inne som ein Fugl i Stenge.
Kvar ein kagar,
alltid nokot nytt seg uppedagar.
Nye Blomar spretta fram på alle Rom;
lette Fivreld' yppa seg frå Blom til Blom;
uglar sviva
upp med Song og rundt um Rusti driva.
Kvar ein lyder,
Liv og Ljod på Viddom fram seg byder.
Lat oss ganga seint og sjå oss vel i Kring:
Vegen er so full av fagnadsame Ting.
Langa Stunder
treng eg til å sjå på desse Funder.

SUMARKVELDEN
Velkomen atter hit til våra Grender,
velkomen her, du sæle Sumarkveld,
med Lauv og Gras ut yver alla Strender
og gule Blomar i den grøne Feld,
med lette Småsky, lagd i langa Render
som Trådar i det høge Himmel-Tjeld,
og med den milde Ljosken, som seg breider
ut yver Fjell og Fjord på alla Leider.
Her er so ljos ein Lit på alle Grunnar
for ljos til Natt og mesta dim til Dag.
Dei stille Votni standa blå som Brunnar,
og Fossar syna seg i kvite Drag.
Det myrkjer i dei tette Holt og Runnar;
det ljoskar i dei blakke Bygdalag.
Den ljose Himmel speglar seg i Sjoen
og blikar mildt i Doggi yver Moen.
Her glytter Ljos igjenom tusund Gluggar
imillom Lauvet i den tette Lund.
Inn under Bjørkom standa ljose Skuggar
rett som ein Flekk um Roti, lett og rund.
Det gustar ingen Vind, som Toppen ruggar,
i denne kvildarrike Nattarstund.
Den snøgge Fuglen kurer, trøytt av Dagen,
og rosutt Fivreld' roar seg i Hagen.
Den sidste Sol-Blenk er i Havet sokken,
den fyrste kjem snart or den låge Grop;
ein Dag er tendrad, fyrr en hin er slokken,
og Kveld og Morgon renna heilt i Hop.
Snart vaknar upp den kvilde Fugleflokken
og helsar Morgonen med Gledes-Rop.
So riser Soli til den lange Svingen
og set ein annan Lit på heile Kringen.
Kom, lat oss nøyta Tidi, som ho skrider,
og minnast, at ho skrider ofsa fort.
Med kvar ein Dag, med kvar ein Kveld, som lider,
eit Stig mot myrke Vetteren er gjort.
Det kjem ein Dag, då kvar ein Blom,
som bider, er fallen av; og slikt eit Fall er stort.
Di skal eg sjå på Blomen, fyrr han blaknar,
og nøyta Sumar'n, fyrr eg honom saknar.

HAUSTVISA
Sumaren kverv og snur seg burt;
Dag etter Dag han ut or Synom siger.
Graset vil verda styrdt og turt.
Ljoset vil minka; Myrkret stiger.
Dagen er stutt, og Natti lang;
so er no Årsens gamle Gang.
Lysande gult er Lauvet litt.
Heppelegt Liv, som fær so fager Daude!
Skogen er trøytt av Plagget sitt;
ymise Toppar standa snaude.
Losnat av Kvistom eitt og eitt
ligg yver Jordi Lauvet breidt.
Snart er den ljose Bjørki snaud;
snart få me sjå det sidste Lauvet losna.
Hagen er tom, og Engi aud,
Røterna standa i Jordi frosna.
Men yver Jordi, aud og tom,
ligger det Fræ til Gras og Blom.
Vetteren kjemer kald og streng;
sæl er no den, som kann i Husom hyggjast.
Gleda flyr ifrå Mark og Eng,
Fuglarne burt or Bygdom styggjast,
men sine Reid ifrå sidste Vår
vitja dei vist eit annat År.
Endå me vilja på Landet sjå,
helst når me få ein liten Glytt av Soli.
Eingong me fegre Dagar få,
helst når det lider fram um Joli.
Og etter all den lange Kvild
kjemer vel Våren, ljos og mild.

HUGEN
Hugen fer so vida
millom Von og Kvida.
Myket kjemer til, som ingen hadde spått,
myket kjemer stort og verder sidan smått.
Hugen fer so vida.
Hugen fer som Dåren,
drøymer stødt um Fåren.
Fram i Vegen, trur eg, er ein Bakke bratt;
når eg kjemer der, so er det berre flatt.
Hugen fer so vida.
Hugen fer som Draumen
att og fram i Straumen.
Fram i Vegen vist eg ventar meg ein Skatt;
når eg kjemer der, so er han burte radt.
Hugen fer so vida.
Hugen fylgjer Tidom,
trøyttest ut av Stridom.
Når eg ser, eg inkje Huset større fær,
gjerer eg meg nøgder med det, som det er.
Hugen fer so vida.

VON OG MINNE
Von og Minne fara vida,
kvar sin Veg dei sviva um.
Attarst er den ljose Sida;
fremst er Vegen myrk og skum.
Fram i Myrkret Voni vender,
uviss um si rette Leid;
att i Ljoset Minnet stender,
der er Vegen kjend og greid.
Att på Vegen Mannen kagar
ofta sturen, stundom glad.
Spillte Stræv og spillte Dagar
ser han der på mangein Stad.
Annan Veg det heve gjenget,
en som sjølv han vilde spå;
ymse Ting han heve fenget,
som han aldri tenkte på.
Store Støytar skjekkja Heimen;
gamla Voner stupa ned.
Mannen trengjest med i Sveimen
att og fram forutan Fred.
Førd i Ring av stride Straumar
driv han frå si Stemna snart;
og dei gamle kjære Draumar
kverva undan etter kvart.
Det, som minst av alt eg trudde,
såg eg stundom ganga fram;
det som helst i Hugen budde,
det gjekk helder av med Skam.
Fegen såg eg ymse milde
Syn, som fagra Voner gav;
men den Ting, som helst eg vilde,
vardt der aldri nokot av.
Men um Voni stundom sviker,
trur eg endå, ho er god.
Når som Lukka frå meg viker,
helder Voni upp mitt Mod.
Lat dei mindre Voner fara,
lat deim falla utan Sut,
når dei største vilja vara
trufast heile Vegen ut.

SAKNAD
Eg veit so vel, det finst ein Skatt,
som vel eg hava måtte;
og ingen Mann det vilde skadt,
um eg den Skatten åtte.
Og fann eg den, var allting vel;
eg skulde vera rik og sæl.
Men aldri veit eg Grunnen,
der han skal verda funnen.
Eg veit so vel, det finst ein Stad,
kann henda nær ved Sida,
der vist eg skulde verda glad
og gløyma burt all Kvida.
Og kom eg der, so fekk eg nå
den Ting, som mest eg sakna må.
Men det er heile Skaden:
eg finner aldri Staden. 
Eg veit so vel, det finst ein Barm
med same Kjensla inne,
med same Hug og same Harm
og same Von og Minne.
Og fann eg den, vardt allting rett,
og Livet skulde skrida lett.
Men det er verst å minnast:
me skulo aldri finnast.

ELSKUG-KVÆDE
Når eg finge den, eg vilde,
å! eg skulde voret glad;
som til Gjestebod og Gilde
gjekk eg til min Armods Stad.
Lat so vera, det vardt Møda;
mødast lyt ein, kvart ein vil.
Um det og var trongt um Føda,
Armod er me vane til.
Når eg berre på det tenkjer,
ljosnar Heimen som ein Dag;
alt eg gløymer, som meg krenkjer,
allting fær eit annat Lag.
Hugnad som ei Himmels-Sending
strøymer inn i alt mitt Vit.
Allting fær si rette Vending,
Livet fær sin rette Lit.
Alt, me skulde havt å røda,
vilde seint sin Ende få.
Fagnad millom Trong og Møda
knapt det skulde skortat på.
Ikkje trur eg, nokon gådde
myken Ufred, der me var;
ikkje trur eg, at der rådde
myket Strid og strenge Svar.
Når me gjekk i Onni saman,
skulde Verket fallet lett.
Laga skulde me med Gaman
alt, som best me hadde seet.
Aldri er det tungt å træla,
der ein stødt kann Hugnad sjå.
I eit Hus med Fred og Sæla
der verd alla Mødor små.
Lat deim etter Pengar grava,
dei som stødt på Rikdom sjå.
Når ein fulle Hus kann hava,
tru dei, inkje stender på.
Endå ymist Folk eg kjende,
som var rikt og kom i Skort;
og på same Tid det hende,
at eit litet Bu vardt stort.
Nei, den Skatten vil eg unna
deim, som honom hava vil;
helst til deim, som aldri kunna
utan Rikdom vera til.
Men ein Heim, der Hugnad kvilde,
var den Ting, som mest meg drog.
Når eg finge den, eg vilde,
var eg alltid riker nog.

DET EINLEGE STANDET
Det einlege Standet skal vera so gildt.
Dei tru, du er fri fyre alt, som er ilt;
dei segja, du slepper å mødast og syrgja,
du råder deg sjølv og treng ingen å spyrja.
So er du vel heppen og fegen og sæl?
Å nei, det slapp du vel. Å nei, det slapp du vel.
Du høyrer og ser no um Dagen so mangt,
og fekk du fortelja, so vart det vel langt.
Då er det vel nokon, som med deg vil røda
og spyrja deg ut um di Moro og Møda;
d'er nokon, som bryr seg um det, du fortel?
Å nei, det slapp du vel. Å nei, det slapp du vel.
Og fer du or Huset på Langvegen ut,
so skal der vel verda ei Sorg og ei Sut.
D'er nokon, som spyrr deg, når heim du skal venda, 
og vil, at du Helsingar heimtil skal senda,
og ynskjer, at alt måtte ganga deg vel?
Å nei, det slapp du vel. Å nei, det slapp du vel.
Og kjem du so heim frå den framande Stad,
so er det vel einkvar, som gjerer seg glad. 
D'er nokon på Bryggja, som Helsingar hentar;
d'er nokon, som stender på Vorren og ventar
og helsar deg blidt og er lystig og sæl?
Å nei, det slapp du vel. Å nei, det slapp du vel.
Og Sotter og Sykjor kann lett koma på,
då er der vel Hugning og Hjelp til å få?
Du kvider og syter og fær ikkje sova,
då er det vel nokon, som ser inn i Stova;
d'er nokon, som græt, um du talmast i Hel?
Å nei, det slapp du vel. Å nei, det slapp du vel.
Nei, kann du deg aldri ei Menneskja få,
so må du all Hugnad av Tankarne slå
og venja deg vel til å sakna og strida,
og trøysta deg med: der er fleire, som lida;
det einlege Liv gjerer ingen Mann sæl.
Å nei, det slapp du vel. Å nei, det slapp du vel.

YMSE VASARLAG
Det gjeld å fara varleg fram;
d'er mange Fårar dulde.
Ein kann so lett få Last og Skam
der minst ein venta skulde.
Der er so ymse Vasarlag,
som rekna kvar Manns Lyte
og sanka Drøs av alle Slag
i små,og store Knyte.
Du kann få vera med, men då
du hjelpa må med Taket;
og verd du leid og gjeng ifrå,
so fær du Skam på Baket.
Um litet vondt um deg er sagt,
so kann vel meir seg laga;
når Dikt og Gisning til er lagt,
so verd det snart ei Saga.
Du kunde få ein Motgangs Trykk
på Helsa og på Trivnad,
då segja dei: det kjem av Drykk
og ymis galen Livnad.
Ein Skalk, som same Namnet ber,
kann Folk vel hava merkat;
kann henda, då du Skuldi fær
fyr' alt, som han hev' verkat.
Ja, kor du snur, so stend du fast.
Kven veit, kvat Folk vil drøyma?
Hjå alle Mann dei finna Last;
seg sjølv dei berre gløyma.
Der er vist aldri betre Råd
en ganga beine Vegen
og blåsa åt all Spott og Håd
og vera lika fegen.

TOLUGT MOD
Tolugt Mod er godt å hava.
Tidt mot Straumen fær du kava,
um din Rett er nog so god.
Ymist fær du sjå og høyra,
som er ilt i Syn og Øyra;
tak det alt med tolugt Mod.
Når du tunge Verk må gjera
og fær Vantakk heim å bera,
tak det tolugt og ver god.
Fær du vera med i Reidsla
og fær inkje godt av Veitsla,
tak det alt med tolugt Mod.
Verda Folk deg alt for fine,
vil dei spotta deg og dine,
gakk ifrå deim og ver god.
Grina dei åt all din Bunad,
åt din Tale, Gang og Snunad,
tak det alt med tolugt Mod.
Når dei til sitt eiget Nøgje
gjera berre Lått og Løgje
av ei Gjerning, som var god;
når med Skam dei ned vil riva
betre Verk, en sjølv dei driva,
tak det alt med tolugt Mod.
Når dei til sitt eiget Gaman
leggja Slarv og Drasor saman
um ei Grend, som vist er god;
når dei skjella og skamfara
Folk, som inkje sjølv få svara,
tak det alt med tolugt Mod. 
Når dei Lygn um Landet senda
rundt, og Sanningi forvenda
i ein Storm av Skrål og Ljod;
når dei truga Folk å tegja,
som eit Ord imot vil segja,
tak det alt med tolugt Mod.
Um eit Ord du heve svarat,
og det so var snutt og snarat,
til det reint på Tverka stod;
var du hutad midt i Talen
som ein Unge, vill og galen,
tak det alt med tolugt Mod.
Tru du må, at Retten vinner,
når han rette Tidi finner;
men han trenger Verja god,
og det verder langt å bida;
mang ein Harm du fyrst må lida.
Berre hav eit tolugt Mod.

TJON OG VON
Det gjeng på berre Tap og Tjon,
som tidt det heve gjenget;
me hava havt so mangei Von
og liten Fagnad fenget.
Det er no stundom so å sjå,
som ingen Rett var meir å få.
Kvat skal ein Stakar kveda?
D'er tie Ting å harmast på 
og ingen Ting til Gleda.
Ja, når du ser, kor Folket fer,
so må du ofta fæla;
den verste Narreskap, som er,
er deira største Sæla; 
og det, som alltid dugde best,
er stundom det, dei hata mest.
Kvat skal ein Stakar tenkja?
Han er so van å vera lesst
av Ting, som Hugen krenkja.
No var det best å snu seg frå
og lata Verdi dansa.
All Dårskap, som du stødt fær sjå,
var aldri verdt å ansa.
Du ser, at Urett jamt er gjord,
og Lygner laupa sud og nord.
Kvat skal ein Stakar segja?
Det bryr seg ingen um hans Ord;
di kann han gjerna tegja.
Men Verdi gjeng no att og fram;
det må me alltid læra;
det, som i Fjor var Last og Skam,
det kom i År til Æra.
Når Leiken gjeng i beste Lag,
so kjem det helst eit Atterslag.
Det kann so myket heppa.
Det endå koma kann den Dag,
då Retten fram kann sleppa.

FALS OG FUSK
Med Fals og Fusk er Verdi full,
og mangt eit Korn læst vera Gull;
men når ein ser det nærre,
so var det verdt eit mindre Rop:
d'er berre Gråstein alt i Hop,
og stundom nokot verre.
Um Framgang er no myket rødt,
alt nytt skal vera Framgang stødt, 
men når ein ser det nærre,
so gjeng det ymist att og fram:
det eine fær ein betre Ham,
det andre verder verre.
Av Fridom skrøyter mangein Mann,
og fagre Ord han tala kann,
men når det kjeiner nærre,
so vil han liten Fridom sjå,
og kann han Vald i Grendom få,
han verd ein strenger Herre.
Um Landsens gamle Sed og Viis
dei tala tidt med myken Priis,
men når det kjemer nærre,
når sjølv dei gamall Sed få sjå,
so kvekka dei og røma frå,
som ingen Ting var verre.
Av Vit og Kunnskap, ser ein tidt,
at Folk vil skrøyta stort og vidt,
men når det kjemer nærre,
so vita dei um Småting best,
og minst um det, som trengdest mest,
og slikt er helder verre.
Og mangein Gut læst vera klok
og skriver stort i Blad og Bok,
og når du ser det nærre,
so er det litet Gagnet i,
og skal du fara etter di,
so fer du fulla verre.

UVITINGSKAP
Det feller so maklegt å røda
um det, som ein minst heve røynt,
og læja åt annan Manns Møda
og drøsa um alt, som er løynt.
Um Framferd ein myket kann skravla,
når sjølv ein fær alt utan Skort;
men den, som mot Bakken skal kravla,
han fær ikkje renna so fort.
Ein Etar med Svipa si smeller
og kjøyrer um Land og um Strand;
på Bønderne jamnan han skjeller,
at inkje dei dyrka sitt Land.
Jau, fekk han ein Gard til si Føda
og inkje til Løn, som du veit,
eg tenkjer, han bøygdest av Møda,
han vardt ikkje vidare feit.
Ein Etar må Sjofolket lasta:
dei fara no berre med Skrap;
sin Vinning på Sjoen dei kasta 
og driva si Fiskja med Tap.
Jau, skulde han sjølv søkja Maten
i Storm på det huskande Hav,
det vardt vel so måteleg Baten,
og Modet det dovnad' vel av.
Ein Tugtar det slett ikkje lider,
at Folk søkja Moro og Lyst.
Han gløymer dei framfarne Tider,
då sjølv han til Moro var tyrst.
Kven veit, um han Skåli si sette
ifrå seg, fyrr fullnøgd han vardt?
Når Katten hev' fenget sin Mette,
so snakar han ikkje so hardt.
Og stødt vil Uvitingen vona,
at ingen fekk Vit utan han; 
og stødt vil han skjemma og tjona
den Ting, som han sjølv ikkje kann.
Alt gamalt han ned vilde grava,
når berre so vist han slapp til.
Men endå den Voni me hava:
han vinn ikkje alt, som han vil.

HØGFERD
Alt det som no skal duga, det lyter vera stort;
for upp i Høgdi vilja no alle Folk so fort.
Det teiknar til, at alle den same Hugen få
å fara som dei store, og inkje som dei små.
Dei unge gilde Gutar dei tykkja, det er ilt,
at andre Land skal hava so ofsa myket gildt,
at Folket der kann skrøyta og kosa seg so godt
og skræma sine Grannar og hava deim til Spott.
Det er ein Harm å høyra ifrå eit annat Land,
at der er større Rikdom og alt i større Stand.
Det er so vondt å vita, at ut i Landet der
skal vera større Byar og større Hus en her.
Ja, der er Husi høgre med fleire Fargar på
og myket større Salar i Husom til å sjå
og fleire Folk i Gata og myket større Skrål
og fleire stora Bøker og frægare Mål.
Der er det fleire Kjolar, og ny er kvar ein Klut;
med halvtårs-gamle Klæde fær ingen ganga ut.
Der er det fleire Fruer, som pryda kann sin By
med myket større Stakkar og finare Ty.
Der ut i andre Landet dei kunna halda Lag
med Drykkjer og med Retter av mange hundrad Slag
og standa stolt um Bordet og drikka si Skål
med dundrande Talar i eit sprikjande Mål. 
Ein Arming er no inkje den rike Mannen lik,
men endå kann han bråka og låst vera rik;
og skurar han seg upp, er han lika blank å sjå,
for Kroppen er vel jamgod, når Klæde koma på.
Det er den største Gleda, ein liten Fyr kann få,
at han slepp upp i Høgdi, so Folk må honom sjå;
og kjem der so ein framand og rosar honom gildt,
so verd han so stolt. at han reint 1øyper villt.
Kven kann so undrast på, at det feller honom kjært
å læra slike Ting, som dei rike hava lært,
å drikka same Drykken og gjera same Skrål,
å bera same Klædnad og læra same Mål.
Den Sida, som snur ut, er no den, som alle sjå,
og det som er inn under, det ser no ingen på.
Og sjå me ut som Herrar, so få me Herre-Rom,
so lenge til det syner, at Pungen han er tom.

HUGEN TIL RIKDOM
Var eg ung, og var eg rik,
so lærde eg vist å liva;
då fekk eg vera ein Stormann lik
og stora Gåvor giva.
Då fekk eg Lov å leika,
ganga i Kring å reika,
sitja kvar Dag i Gjestelag
og få kvat eg på vilde peika.
Fyrst laut eg ut i eit annat Land
og sjå dei største Stader,
der som er Folk av høgste Stand,
som bu i tetta Rader; 
berre sjå på dei fine
og blåsa åt alle hine,
koma so heim frå all den Sveim
og byggja på Husi mine.
So laut eg hava Sal på Sal
med Speglar i alle Grunnar,
Fuglar i Bur i kvar ei Sval
og spanske Tre og Runnar;
Stallar med blanke Veggjer
og Hestar med lange Leggjer,
engelske Kyr og andre Dyr
so fullt som My og Kleggjer.
So laut eg hava ein Tenarflokk
og fine Folk og gilde;
dei skulde senda meg Sko og Sokk
og gjera alt, som eg vilde.
Då eg slapp å bida,
eg slapp mot Kvelden kvida;
Grannar kom til meg kvart eit Bil,
so Kvelden lett måtte lida.
Vilde eg ut på Friar-Veg,
so var ikkje mangt i Vegen.
Verfader kom og møtte meg
og var både blid og fegen.
Ja, då fekk eg den, eg vilde,
og alle Folk var snilde.
Kven skulde inkje hava Hug
til Gjestebod og Gilde?
Ein Ting er eg nokot rædd:
Det fanst vel endå Lyte.
Den som i berre Sylv er klædd,
han vil hava Gull til Byte.
D'er ein Ting til å fæla
midt i den meste Kjæla:
en um eg leiddest av alt i Hop,
so var det til liti Sæla.

ATT OG FRAM
Det gjeng no so att og fram,
som fyrr det heve gjenget;
det heng millom Æra og Skam,
som fyrr det heve henget.
Dei tru, det skal ganga so fort
alt fram til nokot stort.
Men so tidt nokot stort er nått,
so kjem det stødt nokot smått.
Av Rikdom det eingong var fullt
i desse Land og mange;
men so kom det Armod og Svult,
og nakne Kroppar og svange.
No er Rikdomen komen på nytt,
so det singlar høgt og lydt.
Men eg tykkjer, han gjenger so fort,
at det snart må koma Skort. 
Og med Viisdom var det so gildt
ein Gong i gamla Tider;
men sjå ti, um han ikkje gjekk spillt,
og Dårskapen vann um sider.
No er Klokskapen komen so sterk,
at han skjemmer ut alle Verk.
Og når Viisdomen so er for stor,
so kjemer vel Dårskap i Flor.
Det er no den gamle Gang
at allting veks og minkar.
Stor Fagnad er sjeldan lang;
stor Sorg med lidi linkar.
D'er myket, som læst vera traust,
og endå so stender det laust;
og når so ein Støyt kjemer på,
so brotnar det av som Strå.

GLØYMSKA
Det gløymest allting med Tidi av;
rundt um oss Gløymingi lurer.
Ein Mann or Huset fer til si Grav,
og Huset syrgjer og sturer;
men um ei Stund i det same Hus
er Leik og Gaman og Ståk og Sus.
All Sorg og Sut er sopad ut,
og Gløymska vinner på Minnet.
Det vaknar stundom ein ofsa Strid;
han gjeng med ymise Vende;
dei rosa Vinningen kvar si Rid,
so ingen ser nokon Ende.
Og Hopen bisnar og lyder på
og røder um det i kvar ei Krå.
So døyr det av med alt sitt Kav,
og Gløymska vinner på Minnet.
Ein Diktar seter ei Bok i Hop,
som store Skifte skal gjera;
han skal no koma i slikt eit Rop,
at aldri gløymd han kann vera.
Men Minnet varer eit År og tvau;
det varer knapt inntil seks og sjau,
til tjugo År det aldri når;
for Gløymska vinner på Minnet.
Um kjærleg Hug var det stundom sagt,
han aldri skulde få Ende; 
og endå gjekk det no sidan skakt,
so Hug til Vanhug seg vende.
Men endå trur eg no helst uppå,
at Elsken vara til Enden må.
Der vil eg snu og ikkje tru,
at Gløymska vinner på Minnet.

LIVET
Heimen er både vond og god,
det skifter med Sut og Gaman.
Hæv er den, som med same Mod
kann taka mot alt tilsaman.
Vegen ligger so ymist til
med Staup og store Krokar.
Ein kjemer der, som ein ikkje vil,
og fram i mange Flokar.
Sveinen stemner i Vegen radt
med stora Voner i Barmen;
men Vegen verd honom tidt for bratt,
og Voni møtest med Harmen.
Um ei Stund han fær ein Stur,
det heve sitt gamle Gjenge:
Gleda gløymest, fyrr du trur,
men Sorgerna sitja lenge.
Kjem han sturen i Verdi ut,
so fær han liten Fagnad;
Verdi snur seg frå all Sut
og frå ein Vesallmanns Lagnad.
Ho vil, at Mannen skal stræva hardt
og ikkje frå Verket vika 
og aldri missa sitt Mod for snart,
um endå Vonerna svika.
Strenge Dagar må koma på,
men etter koma dei milde.
Den største Hugnad me stundom få,
der minst me vona vilde.
Lauvet fell um Hausten av,
um Våren atter det spretter.
Dauden herjar um Land og Hav,
men Livet kjem alltid etter.
Stormen sopar i Skogom hardt,
so Tre og Kvister brotna; 
men grøne Kvister vil renna snart
av Rotom til deim, som rotna.
Kjært er Livet med all sin Harm;
det klårnar, alt som det gjenger.
Men endå treng eg ei Von i Barm
um eit, som varer lenger.

VIT OG TRU
Me høyra stundom so stort eit Ord
um alt, som Folk tykkjast vita
um Liv og Lagnad, um Himmel og Jord
og alt, som Mann kan gita.
Eg ottast, alt, som me vita fullt,
er litet mot alt, som fyr' oss er dult.
Eit Frækorn fell av eit Tre i Mold,
det sjølv til eit Tre seg lagar
med diger Stuv og med fager Koll,
som høgt i Vinden svagar.
Kven vilde vel tru, når han ikkje såg,
at all den Kraft inn-i Frækornet låg? 
Me sjå kring um oss eit Liv so rikt
i tusund Skap det seg rører.
Det unge Dyr er det gamle likt,
og lystigt sitt Liv det nører.
Kvat er detta Livet? Kor kom det der
og kvar verd det av det, når ut det fer?
Me sjå ei Sol, som sender oss Dag
og jamstødt søkker og spretter.
Det gjenger kvart År med same Lag,
med Vår og Sumar og Vetter.
Kor lenge gjekk det vel so som no?
Kor lenge skal det vel ganga so?
Me sjå uti Rømdi so stor ein Kring,
der Stjernor i Natti yrja;
og Vetterbrauti stend som ein Ring,
der framande Himlar byrja.
Seg, er der vel einstad ein Ende på?
Og kvat er so utanfyr' Enden då?
Nei, vesle Vitet det rekk ikkje til.
Ei Tru må stydja upp-under, -
ei Tru, som trøysta og styrkja vil
i myrke, stormande Stunder.
Eg vonar, den Viisdomen hjelper mest,
som med slik ei Tru kunde semjast best.

ETTERSTEV
Til Lags åt alle kann ingen gjera;
det er no gamalt og vil so vera.
Eg tykkjer stødt, at det høver best
å hjelpa den, som det trenger mest.
Og kor du bryggjar og kor du bakar,
d'er alltid ein, som det ikkje smakar; 
og når den eine då gjerer Rop,
so ropar sidan den heile Hop.
D'er mange nog, som vil Domar vera
og læ åt alt, som dei andre gjera.
Og Lyte finna dei rundt i Kring,
og sjølve gjera dei ingen Ting.
* * *
Um Talen høyra me Rødor manga,
og etter Storleiken skal det ganga:
er Folket stort, so er Talen trygg;
er Folket smått, so er Talen stygg.
Og ymse Folk er no altfor rædde,
at dei er havde til Spott og hædde.
Dei skulde taka det helder lett;
det kjem vel upp, kven som hadde Rett.
Her spyrst no minst um kvat mange lika;
mot Rett og Sanning må allting vika.
Det gjelder litet um tungt og lett;
det gjelder beinast um rangt og rett.
* * *
Det er ein Ting, som oss tidt må undra,
at stort og smått skal seg alltid sundra,
at alt det store skal Vyrdnad få,
so ingi Æra når til det små.
Det var vel lett, når ein slapp å grava,
når utan Stræv ein fekk Æra hava,
når den fekk Prisen, som kravde mest
og berre kallad' seg alltid best.
Det trur no mange den gamle Læra,
at tyngste Verket er største Æra.
Det trur no mange, det Folk er best,
som krever minst og som strævar mest.
* * *
Ein fær no høyra so manga Grillor.
Dei døma Folk etter Klædefillor.
Er Kufta gamall, og Kroppen grå,
so skal ein vandt nokon Vyrdnad få.
Kvat Råd skal Guten der heime hava?
Dei vil, han skal ned i Moldi grava
og endå vera so blank og fin,
at Skinnet glansar og Kragen skin.
Skal alle ganga med kvita Hender,
so kjem det Armod i manga Grender.
Skal Guten grava og stræva hardt,
so verder Neven vel hard og svart.
* * *
D'er brotne Kvister i alle Skogar;
det henger Mold under alle Plogar;
på alla Leider det Lyte finst,
og myket der, som ein ventar minst.
Men når me høyra um gamla Tider,
so hadde Folket vel verre Rider.
Med all den Trældom, som no me sjå,
so er det mildare no en då.
Og dermed vilja me endå vona,
at langa Tider må myket sona,
at eingong Sanning skal vinna lett,
at eingong Folket skal få sin Rett.

[Attende til bokhylla]



Elektronisk utgåve 1996 ved Jon Grepstad gjon@sn.no



