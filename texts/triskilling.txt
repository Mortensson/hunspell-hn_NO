EIN TRISKILLING

I.

    Soga som eg no vil fortelja, kjem til å krinsa um ein triskilling. Men skulde nokon finna at soga vert for lang etter ein krins so vesal so fær han hugsa, at um triskillingen var liten, so var han då rund; og i slik ei runde kann snåpaste foten springa lenge fyrr han stend skorfast. 
    På lag ein halv fjordungs veg frå heimen min ligg det ein gard dei kallar Vindheim; der hev det vore skysskifte mange manneminne nedigjenom. Garden er vidgjeten nok, skulde eg tru - som no inkje under er; for utsyn so villt og stort som der kann snaudt nok annan bustad i Norig bjoda maken til. - Dei hev bygt eit stort, grust hotel der, no - uppe på haugen der potet-åkeren hennar Lars- Brita låg i gamle dagar. 
    Det er - lat meg sjå - tjuge år sidan; for no er eg ni og tjuge, og den tid var eg berre godt og vel dei ni. 
    So var det då ein dagen fram på sumaren eg hugsar ikkje tidi næmare, og det kann no og vera det same. Visst er det, det var blenkjande  solskin, steikjande heitt i veret og so turt i vegen, at den gråbrune dumba stod høgt etter kvar kjerra som køyrde. 
    Burte på Vindheim hadde folk det annsamt den dagen. Jau, for det var kome eit heilt fylgje med storfantar og fentor - kvar dei no var ifrå - som skulde hava fire, fem hestar og kjerror i skyts. 
    - Og der for dei og flaug alle desse, taut og buldra og skreik, so det snaudt nok til manne-mål var høyrande, dragsa og drog på kistor og byltar og alt det som til kunde vera. Han gamle Ola Vindheim sprang med sine krokute kne i sylvspente skinnbroki kring millom deim, greidde og rettleidde alt han vann. - Medan dei tvo einaste som i denne kavande mylska enno såg ut til å kunna taka verdi nokolunde med tol, var granneguten og jamaldringen min, han Sjur-Ola, og so eg sjølv; og eg heiter no Per, eg. 
    Eg var lett um hjarta og lett på foten den tid, som inkje under var; eg 
hadde inkjevetta å syta fyre. Skjorta og den vesle skinnbroki med boti på høgre kneet var alle dei plaggi eg på kroppen hadde, so det skulde just ikkje tyngja so stort det heller.

    Han Sjur-Ola er no longe faren til Amerika han, ja. Han var ikkje meir enn attan år dengong han gifte seg og strauk av garde. Vårherre må vita um han enno liver og hugsar meg. - Han var den beste venen min i denne verdi. So gode vener var me endå til, at alt det me hadde åtte me ihop, var tvo um det. Og eg skal tru det var ikkje so reint lite me åtte heller; uppe i urdi rudde me oss den eine glupe garden etter den andre, og hus og  hyttor bygde og grov me oss både her og der burtetter. Kyr og geiter dreiv me drift etter drift  heim av frå elvgranden; der var det nøgdi av fine kusle-steinar; og hestar stod me heller ikkje i beit for - deim spikka me sjølve. - Dei eldre gutarne, vissa han Salamon Røysi, hadde tidt og trått freista gjera ugreida millom oss so me kunde koma til å slåst; men jamenn vart det liti lika for umaken dei der fekk! At me tvo kunde vera anna enn gode bussar, det sveiv oss visst aldri korgje. 
    No ja, som me då stend der med handi i broklumma og bisnar burte i tunet på Vindheim, han Sjur-Ola og eg, der veit me kje ordet av fyrr det kjem ei stormannsgjenta trippande beint bust innpå og gjev seg til å prata. Eg minnest henne enno so ljos livande; ung var ho og bleik var ho, smal um midja som du skulde set ein kvefs, og so med eit heilt røyve av svart krullut hår kring hovudet. 
    Men inkje ordet til svar fekk ho, og det av den gode grunnen at me ikkje forstod eit einaste mukket ho sa. Han Ola såg på meg, og eg såg på honom; so stakk eg sleikjefingren i munnen, og so gjorde han det same; og der stod me. 
    Det kann no endå råka den skripnaste det, å kjenna seg klumsa når han stend framfyre ei ung væn gjenta; og visst er det, at eg ofte sidan på mi livsferd når tilhøvet var det same, heldt på fara plent like eins åt. 
    Nei, kor ho då log! - og fine kvite tenner hadde ho, det såg eg -. Tok ho so til å svalla på nytt lag, peika og gjorde minor alt det ho berre vann hitta på. Og so skyna me då seint um  sidan at det nok var meiningi me skulde stad leita uppatt eitkvart ho måtte ha mist på vegen uppyver. -Jau, det var me viljuge til på timen. Og burtetter la me so dumba rauk um dei berre solbrende leggjerne våre. 
    Like ved Vindheim svingar postvegen kring ein stor rund haug, medan ein snarveg sting tvert yver. Dit fram var me komne då me høyrde det ropa attum oss: ”Benveien! Benveien!” 
    Benveien? - kva var det for noko? 
    Jau, det måtte vel vera det same som ”beine vegen” det, meinte han Sjur-01a, og tok foten fat å nyo. 
    Men kor det so bar til, anten no eg var litevetta meir mål-gløgg, eller ein ande kviskra meg noko i øyra, nok er det, augneblinken etter for eg kilande snarvegen upp. Og der, øvst på haugen, kom eg frampå ein fin klut eller noko sovore, som eg straks skyna var det eg skulde hava tak i. 
    Den som vart fegen var eg! 
    So attende i tanande spranget. 
    Gjenta ho vart no so blid som ei smørøskja ho, måvita, då ho fekk kluten sin att, klappa den raude runde kinni mi med den fine kvite handa si, og 
sa at eg var ”en sød rask lille dreng”, - det einaste av pratet hennar eg med naudi forstod. 
    Og so var det då at ho i finningsløn gav meg triskillingen. 
    De må no ikkje tru det berre var ein slik ein som triskillingar var det flestalle. Sjølv hadde eg aldri i mine dagar maken set, og han gamle Ola Vindheim og sønerne hans, han Knut og han Jens, sa for seg det same, endå so mangfelde skillingar som no dei fekk fat i av folk som etter vegen reiste og rak. 
    Eg ser honom enno den dagen i dag so klårt framfyre meg slik som han låg der i handi mi og gleim i solskinet, so blank, so glitrande blank. På den eine sida stod der ei løva med ei øks i labbarne, og beint uppyver var der ei rosa som dei sa meg var kongen si eigi kruna. Men på den andre sida stod der eit stort 3-tal, som var so framifrå spøkje lage, at ikkje fyrr var skillingen snudd halvt rundt fyrr 3-talet vart til ein ”E", på lag maken til dei han gamle Lars, skulemeisteren, skreiv. - Det varde lenge fyrr eg kom etter at det same nok let seg gjera med andre 3-tal og. 
    Jau, her var just brigde med mynti i dei dagar, det seinste framfyre at me fekk krunor og øyre, og no var det fyrste gongen me der i bygdi fekk dei nye sylvskillingarne å sjå. Kann henda var dette frå fyrst mykje grunnen til den brennande elsken eg la på den triskillingen. 
    - No, so kom då han Sjur-Ola, han og ein gong, attende. Litevetta flat um nosi var han, etter di han inkjenoko hadde funne; men då han so fekk høyra og sjå kor mykje heppnare eg hadde vore, jau då vart det gleda på guten. 
    Det stakk meg i hjarta, og eg kjende som ein tung stein siga meg inn på bringa; - for eg kunde berre altfor vel skyna han trudde det var noko sjølvsagt noko at triskillingen og var med i sameiga. 
    lkkje den ting på Guds grøne jord tottest eg vita meg som, eg ikkje gjerne var halvt med honom um, - når berre, berre eg fekk eiga denne eine for meg sjølv. Og endeleg so tok eg, bakkande og stamande, til å orda ut um at eg laut hava han åleine. Men på det øyra vilde ikkje han Sjur-Ola høyra - ikkje so å forstå at me skulde byta sund og so skifta, - var det likt seg! -nei, men me kunde hava han kvar sin dag, vel? eller kvar si vika? - eller og gøyma han einkvar staden der me båe tvo kunde ganga sjå han so ofte me hadde hug? 
    Eg veit eg gjorde kva eg kunde, eg, til å få han Ola på andre tankar; ei gamall massingslira og ein avbroten lummekniv - tvo av dei dyraste eigneluterne våre - baud eg honom hava fritt for meg. Men meiner du det bata det heller - han stod stød på sitt det same, han. 
    ”Ja, men du veit då det, vesle Ola, at det var eg som fekk han." 
    Fekk han? - ja, berre han og hadde kome på dette med den fille ”benveien", kunde alltid han vore like so nær som eg; so skillingen var ikkje meir min enn hans, meinte han. 
    So tok det eine ordet det andre, då. 
    Og stutt er å segja, at ein augneblink etter hende det utrulege: me fauk i toppen på kvarandre og slost so beistende illsinna som berre dei beste bussarne kann det når fyrst det bryt laust deim imillom. 
    Noko sovore som ei lumma fanst ikkje på min syndige kropp; so eg var truga lata munnen gøyma triskillingen då eg skyna der vart anna bruk for nevarne. 
    Du og du so me nappast! - Hårfillorne berre fauk burtetter. Eg fæler at han var vel so evlug han; men so var eg mykje meir spretten, eg. Best som då dette stod på, der var eg eldende snåp setja til slå krok; og der låg me båe tvo, han under og eg uppå. Men fekk han so ikkje tak med tennerne i eine armen min, meiner du, og beit i so det var som skar det meg tvert igjenom. Eg var like ved skulde setja i å gaula, men hugsa på at då vilde skillingen strjuka sin veg med same. Beit eg so tennerne ihop, sette honom tumetottarne attum øyro og klemde til alt det eg orka. -Og det muna; han slepte taket og sette i ei forfælande beljing. Eg upp og av garde, og han etter; gret gjorde han, banna, truga og grytte stein; men i laup var det honom uråd nå meg. 
    Burte i Vindheims-hagen torde eg endeleg stogga og anda ut. Blodet tok smått um senn til å kolna, armen sveid so brennande ilt, og eg kjende ein diger klump veksa fram i halsen min, når eg hugsa at no var eg og han Sjur-Ola ikkje vener lenger. Men kor som var, triskillingen hadde eg berga; og so fekk det andre vera som det kunde. 
    Eg kann her med same segja ifrå, at med han Sjur-Ola og meg greidde det seg att vonom fyrr; endå eg fæler venskapen vår etter den dagen aldri var so fulltrygg. 
    Jau, eg var då endeleg heime att. - Og der vart bisning på skillingen, skulde eg tru! Taka i han var det med naudi nokon fekk; men synte han fram gjorde eg, snudde og vende han på alle leider framfyre augo deira. - Nei, so det var slik dei nye pengarne såg ut. -Og byrg var eg! 
    Han Ola, lausekaren, vilde plent kjøpa han av meg - han var no jamt so snak, han, etter alt som berre det var noko serlaga ved. - Fyrst baud han meg tvo skilling, gnikaren! so tri, og sidan endå fire. Men eg er viss på eg vilde ha sputta etter handel, um han so hadde bode meg alle dei svarte koparpengarne han gøymde i den store låspungen sin.

II

Den sumaren skulde bispen koma og halda visitas der i prestegjeldet. Og då skulde der møtast på kyrkjegolvet og gjerast greida for kva både kulemeisterar og born kunde. 
    So ei stund etter eg var heimattkomen den dagen der kjem han gamle Lars, skulemeisteren, stigande inn i stova med vesle raudmåla skrinet sitt i eine handi. -For me skulde hava skule ei vikes, tid til å friska uppatt fyrr bispen kom. - Skulen var på umgang den tid, og no skulde han haldast der i huset hjå oss. 
    - Han gamle Lars, skulemeisteren, ja! - eg lyt fortelja litevetta um honom. Det var mykje til kar, det. Sine gode tri alner høg var han, endå han longe var yver dei sytti åri. Han var heller tunn og skrinn av vokster, hadde eit reinskore andlit der tvo utifrå klåre og milde augo lyste upp framigjenom dei store runde sylvgjerde brilleglasi; og make til røyst som hans, so traust og blid og god samstundes, hev eg enno snaudt nok høyrt. Ei serlaga gåva hadde han til å taka livet med tol, bude i sorg og gleda. Men so var det då heller ikkje korkje vitet eller lærdomen som vanta, trur eg! Dei vilde vita han kunde bibelen utanboks frå perm til perm; - so ikkje presten sjølv jamvel turvte koma der kjøpa såpa! - Han vilde gjerne supa litevetta når det råka vera tilhøve; men fyrst han fekk noko i hovudet vart han no so makelaust lentug, då, at han fekk det til å vera berre moro og logje alt ihop. - Det var gode halvhundrad år no sidan han tok til å vera skulemeister og klokkar; so flestalle der i bygdi hadde vore skuleborni hans. Og heldt utav han gjorde dei kvar han kom; det vart høgtid i huset når han gamle Lars, skulemeisteren, synte seg i døri. 
    Eg for meg var no so reint framifrå gode venen hans, eg. Når skulen var heime hjå oss, var det ikkje råd for anna enn at me skulde liggja i same sengi um natti me tvo. Og so forviten og snak etter alt han kunde forteIja var eg, at endå so svevnkjær eg var elles um kveldarne kunde eg liggja ljos vaken lyda etter til langt frampå, når han låg røykte på pipa si og svalla og svalla. Og ikkje min eigen far jamvel hadde eg so hugheil ei tru til som til han Lars. 
    - Ja, so kom då kvelden - men samstundes og ei ny møda; for no stod det um inkje mindre enn eit gøymsle der eg ottelaust torde lata triskillingen vera natti yver. 
    Fyrst la eg han i ei liti øskja som eg sette burt i kråskåpet, innanfyre den store blome-måla lummeflaska hans far, - for eg visste at nokon kvar der i huset tok seg vare koma næmare enn dei turvte innåt henne. - Nei, so dugde ikkje det! Kleiv eg upp på kleve-loftet, sette han i ei veggjesprunga inst i myrke kråi attum peispipa. Å nei! - det varde ikkje lenge fyrr eg atter tok han til meg. - Men eg skynar ikkje kor det bar til at eg sidan fann på balla han vel inn i ei filla, som eg so gøymde i tåi på ein gamall sko ute i gangen. Endå truleg må eg vel ha tenkt, at seinast vilde nokon finna på leita der. 
    -Jau, so la me oss då. - Skulemeisteren var sagte trøytt, for han sovna med same, han. 
    Men for fyrste gongen i livet heldt umsuti for dei ting som høyrer denne verdi til, augo mine opne; - eg låg tenkte på triskillingen. Det rann meg i minne ein lang fæl fant med ein stor sekk på ryggen som hadde vore der um dagen, og som nok kunde vera truande til noko av kvart. Kva han var god til å nasa upp, og kvar han no heldt til - det kunde ingen vita! - So tok hunden og katten på å slåst ute i gangen, og halda eit syndeleven med alt som der laust låg. - 
Eg stod ikkje i det lenger, eg taut upp og ut. - Skillingen fann eg let berga der eg hadde lagt han; men til å vera heiltupp trygg tok eg han med inn og under hovudputa. -- Og so endeleg sovna eg. - Det var langt fram på dag då eg vakna morgonen etter; - skulemeisteren var alt upprisen han. -Fyrste tanken min gjekk til triskillingen; og hovudputa upp. - - - Kva? - - - kva slag? - - - han var der ikkje?! - - - Eg kjende som hjarta mitt stoppa og so hamra laust att som skulde bringa sprikka, medan kaldt og heitt gjekk i elingar nedyver meg. - Og tru no nokon kann gissa kva ein djevel so kom og mulla meg i øyra? - jau, ikkje noko korkje galnare eller vitugare enn at skulemeisteren var tjuv. 
    Eg skunda meg straks syna freistaren vintervegen; men han var ikkje bljug, han kom att han. Fekk han meg so til å trætta med seg, finna fram alle dei grunnar imot som eg berre var kar hitta på. - Men då varde det heller ikkje lenge fyrr han heiltupp hadde meg i lumma si. Det var ikkje å beda for anna, skulemeisteren laut og laut vera tjuven. - For - kvar hinn! - kunde elles skillingen vera stadkomen? - Og kvifor var han just i dag so tidleg 
uppe, gamlingen? -han var no ikkje van vera morgonfugI, visste, eg. Huhu, so det var grusjelegt! Eg hadde enno aldri kjent kor ilt duld styggetru kann gnaga; og no var det endå-til min eigen kjære gamle skulemeister som den vonde i løyndetanken beit seg tak i. 
     - Eg var no so ung eg enno at eg ikkje for den skuld turvte møta for 
bispen; men dei hadde skipa det so at eg likevel skulde. 
    Fram på dagen vart det skule, og det var ute i nystova. 
    Stillvore og trufast gjorde skulemeisteren fyrst ei liti bøn; endå eg totte han kremta seg fyrr han tok til, meir enn han var van. So song me eit salmevers; - og eg var kje viss um då at han ikkje skolv noko underleg i målet. Sidan tok me fat på katekisma. 
    - - - ”Kann du, Sjur Hagen, lesa meg det syvende bud?" råka skulemeisteren til å spyrja.  - Det for igjenom meg, og eg kjende kor eg  raudna heilt upp i øyro då eg endeleg tok meg  ihop og såg honom inn i andlitet. - Tru ikkje  samvitet no skulde slå han? - Nei, det var ikkje  noko merkande til dess, ikkje; dei klåre augo hans  skein meg imøte igjenom brilleglasi so rolege og blidlege som nokosinne.  Var det råd at eg likevel tok i miss? - å tøv! - for korleis so, etter som heile tilhøvet var ? - - - Men du, å du so uppjagd og slog den karen måtte vera!
    ”Nu, Sjur ?  nu?  Hev du reint gløymt din katikismus, no? - - - Lat høyra, kann henda du, vesle Per, kunde gjera skam av honom, endå so stor og lang han er." - Men det var meg plent uråd få so mykje som eit einaste mukket fram or munnen. - - - ”Det syvende bud, Per?  det syvende bud? - - Du - - skal no då? - - du skal –” 
    ”Du skal ikkje stela!" braut det utor meg medan eg tok til å bivra yver heile kroppen. – ”Det var rigtig, ja! Du skal ikkje stela ! - - du skal ikke sjele, ikke - stjele - - sådan er det, ja. 
    - - - Er du kje frisk, vesle Per?" sa han. - Nei eg - - hadde litevetta vondt i hovudet. 
    - Ja, so skulde eg hava lov ganga ut, då. 
    Men meiner du eg var god til å vera lang stundi ute heller! Det var som noko drog og drog meg tilbake; og snart sat eg inne på benken att. Eg passa sidan um dagen trutt på å halda meg der skulemeisteren var. 
    Men kvar kunde han vel - gamle tjonet! ha gøymt den stolne skillingen? - Det var dette eg gruna på. 
    Fram ved middagsleite kom det ein kramkar reikande. Skulemeisteren kjøpte ein blyant han, og den som hadde augo med seg då han tok upp gamle skinnpungen sin og skulde betala, det var eg det. Men då han riste pengarne ut i handi si var det vandelaust sjå, at der var triskillingen ikkje imillom. 
    So burte i skrinet hans då! upp i lædiken ! Den som no berre kunde få tak i lykelen ! - Han gjekk allstødt klædd i ein sid blå frakk, gjorde skulerneisteren, og eg visste frå fyrr at han pla hava den lykelen i ei liti baklumma utanpå eine flaket; det var endå klaff med ein knapp i nedyver. 
    Jau, då han so sat fekk seg nonsmaten sin og me tvo var åleine inne, der vart eg stird at frakken hans hekk so framifrå lagleg ned attanfyre benken. 
    Det saud meg fyre øyro, det slo trummeslag i brjostet, og eg kjende som nykte og stakk det meg i fingertupparne. - Det fekk ikkje hjelpa, eg laut freista! 
    Gjekk eg der då att og fram, sulla og tralla og lest som inkjevelta, krabba på golvet med leikorne mine, -til eg smått um senn var komen stad, dit eg vilde. -Men ja menn kipte eg bude ein og tvo gongjer handi til meg att, som hadde eg brent meg på den lumma. - Endeleg so var då knappen løyst; - - stilt - stilt med tvo fingrar nedi, - - - og der kjerm litle lykelen upp og er gøymd i knytteneven min, - utan at skulemeisteren hadde merka dusti. - - At han då ikkje kunde eingong få ete ifrå seg ! - nei, å nei, so eg stunda! Eg talde bitarne i han, og dei vart mange, og syrgjeleg seint gjekk det. - So var han seint og sidan reidug då. Men so var det denne fille pipa! han bles, og han kara at, han kara ut,- og han bles so eg trudde det aldri skulde få ende. Eg heldt ikkje ut å sjå på lenger, eg skunda meg på døri. 
    Jau, der kom han ruslande, og tok vegen burtetter Grindateigen. Eg inn, lykelen fram og i låsen; skunda meg skulde eg, og skolv gjorde eg so handi mi dilla. Men meiner du so det var råd få den fillelåsen upp! -Låg der ein liten kjepp; den stakk eg inn i lykelauga og vreid til. ”Knakk!" - der sat lykelen fast. - No fyrst vart eg rædd so det muna, reiv og sleit i lykelen gjorde eg alt det eg evla; men han sat som var han skruva, han. - - . Tig no! - der høyrde eg nokon ute i gangen; og den som so tok foten til vara, det var eg. 
    Ei stund etter kom skulemeisteren tilbake, hadde ærend ned i skrinet sitt, - og kom so etter at lykelen sat i låsen, pinnande fast. Og der vart eit leven! det var som heile garden kom til å stå på ende då det vart spurt at nokon hadde vore i kast med skulemeisteren sitt skrin. Dei. tok meg og fyre seg; - eg! var det likt seg! og sidan eg aldri var van ljuga slapp eg med sovore. 
    Slutten vart at han vesle Jens Røysi, son til eine busmannen vår, fekk skuldi. - Far hans stod slo på ein teig straks nedan husi, og han Jens og ho Anna, syster hans, var jamt vane vera med, dei tvo, når foreldri var i arbeid hjå oss; for der vanka gjerne einkvar godbiten då. 
    Det hjelpte ikkje alt det vesalle gutungen la skuldi frå seg og tuta og gret so hjarteleg ilt. Ho Kari, sumargjenta, kunde segja ifrå ho hadde set han ganga lurra for seg sjølv inne i huset for ei stund sidan; og so var det no dette, at han var av tjuveslag og, måvita. - Jau, der kjem faren sendande; for ho Anna hadde sprunge stad sagt det, ho. - Å du, å du for lyvjing og gauling! Han hadde sagte slege stakaren reint helselaus, hadde ikkje skulemeisteren lagt seg imillom. ”For fyrr vil eg sjå han liggja daud på flekken framfyre meg, fyrr han skal enda i gråtrøya som morfar hans gjorde!" skreik han. 
    Eg kjende ei pina der eg stod so det var som brann det under føterne mine. Han vesle Jens, armingen - eg visste ikkje alt det gode, eg vilde gjera honom, no etterpå; eg stakk til honom sukkerbitar og leikor, og freista trøysta honom alt det eg vann. Men då han tusla heimatt kunde eg endå lang veg attende høyra kor hjartevondt han hiksta og gret der han gjekk. 
    - Medan dette stod på var ho Olina, tenestgjenta, inne i nystova og reidde upp sengi; ja menn låg so triskillingen der på sengjetilet. - Glad vart eg, det skal vera visst! 
    Men samstundes vart og samvitet vake, so det forslo. Eg hadde no elles ikkje for vis vera so beinkesam just; men det var reint umfram som eg den kvelden stod på nåler for gamle skulemeisteren. Pipa laut han lata meg blåsa ut, stappa og kveikja alt i eitt, so eg på seinsten heldt på brjota meg av all den tobakssmaken. - Og blekkhuset hans - ein ervelut etter gamle provsten Koren - tigga eg meg lov til å reinska. Annsam som eg var slepte eg no det ned so det rauk i bitar. Men det var då likevel alt saman so utifrå vel meint. 
 

III

Eg kjem no i soga mi til den bolken um kjærleiken; for desse kvinnfolki lyt no gjerne vera med i alt her i denne verdi. 
    Jau, det var just på denne tidi at hugen min fyrste gongen stod i loge for ei gjenta si skuld. Eg kunde gjerne fortelja at sovore aldri sidan hev hendt meg; men folk er no jamt so kloke dei, måvita, og eg føler dei ikkje vilde tru meg kor som er, og då var det liten mun, - so eg vil heller lata det vera. 
    Eg hev tidt og trått både høyrt og lese at kvinna er det glupaste skaparen hev laga. - Og dette kann gjerne so vera. - Visst er det, at noko so fint og i alle luter framifrå som ho vesle Eli Lunde kunde eg ikkje for augo mine sjå den gongen. Ho var på lag eit år yngre  ho enn eg, og det var i skulen vinteren framfyreåt at ho fekk so fast eit feste i hjarta mitt. 
    Eg hugsar henne vissa som ho ein morgon kom inn i skulestova ho og systeri. Kaldt i veret var det, og innefugga var ho so snaudt nok nasetippen var sjåande. Men då ho so fekk løyst av seg den store grå-rutute hovudduken og stod der blenkjande med sitt smørgule hår, rundlagd og raud i kjakarne som eit eple, lumsig og god, men endå so sprettande hortig i gule skinntrøya si med kvite ullfalden nedantil, og med stutte, blåe stakken sprikjande kring leggjerne, som i høgraude sokkar stakk upp or dei tvo halvstyvlarne, - ja, då var eg seld med same! Frå den stundi stod det naglfast i hugen min, at ho og ingi onnor skulde vera gjenta mi. 
    Eg kunde ikkje anna, eg laut hava ein å fortelja det til; og det sa seg då sjølv at det vart han Sjur-Ola. 
    ”Ja, so kunde eg taka henne Åsa, eg,” sa han; det var systeri det. 
    Ja, det måtte han meir enn gjerne; og me tvo verbrørne gav då kvarandre handi på dette, ålvorsleg og stødleg som dei vaksnaste karar. 
    Eg hadde høgtid eg når eg kunde vera der ho Eli var; det vart som sundag med sol um sumaren berre eg såg henne. Var andre i laget med, vart det med naudi eg fekk målet upp for blygsla; men høvde det so me var for sjølve oss, då kann det vel henda der var liv både i prat og leik ! Vera henne hjelpen og beinkesam, bera tina hennar, brøyta veg igjenom snøskavlarne når me gjekk i skulen saman, det var min største hugnad. Var det noko ho bad meg um - og det var ho ikkje bljug for -, var det sjeldan eller aldri eg vann segja nei. Ho skyna nok berre altfor vel, trollet, at eg lika henne serlaga. Og som ho kunde finna på pina meg når det fyrst sveiv henne! Det var soleis ein dagen fram på våren at lensmanns-sonen, han Knut, var burte på Lunde i fylgje med far sin; og eg var der og. Me var jamaldringar, eg og han Knut. - Jau, so var ho so stor på det då at ho ikkje lest sjå til den sida der eg var eingong, berre gjekk dragsa med honom, skulde syna både dette og dette; det såg endå ut som eg snaudt nok skulde hava lov vera med, eg. På seinsten vart eg so arg at eg egla meg i basketak med han Knut og smurde han dugeleg upp. So vart det på timen eg då som var henne den likaste. 
    Og eg drøymde og drøymde - vakne draumar um henne og meg, og meg og henne. Tidaste var det ein kjelke med vengjer me hadde oss; ho sat framanfyre og eg bakpå, og so fauk me stad vida yver fjell og hav, både til Island, Amerika og Nordpolen, og der slumpa me inn i alle dei hendingar som til kunde vera og vel so det. 
    Høvde det seg når me var ute leika at nokon gjorde henne meinka i eitkvart, so ja menn var eg reidug på flekken, eg og! Mangt eit blått auga fekk eg for hennar skuld, og likso mange gav eg. Um det endå var større og sterkare gutar, so råka det gjerne dei likevel fekk smurning; for han Sjur-Ola var jamnaste til stades, og det ikkje ein evla, det kunde tvo. - - - No, då so sundagen kom og eg vel hadde fenge bisken og flitt meg, la eg i veg burtetter til Lunde, skulde syna 
henne Eli triskillingen. 
    Eg råka henne nedan løda, der heldt ho og systeri på spela tolvstein. Og ho totte no det, at skillingen den var reint makelaus gild. Um ho ikkje måtte få lov halda han i handi? - - Jau - - ho fekk vel det. Stod ho då der fikla og fingra med han, nidglante han på alle leider. 
    ”Du, vesle Per” sa ho, smeikjande blid som ein rjomekling. 
    ”Ja?" 
    ”Du kunde gjerne gjeva meg denne skillingen, du.” 
    - - - Det var som kjende eg ei rennelykkja snora halsen min ihop. Ho såg nok eg ikkje var so reidug som eg pla til å dansa etter som ho spela; - og der visste eg ikkje ordet av fyrr ho for piltande stad  uppyver.  Kjørleiken eller triskillingen! Og triskillingen vann. Etter henne kila eg og greip henne; remja seg og skreik gjorde ho, beit meg og i eine fingeren so blodet tippa; men det hjelpte ikkje, eg vreid handi hennar upp og tok skillingen til meg att. 
    Endå ja menn var eg likevel tung um hjarta, då eg sidan for labbande på heimveg.

    Men frå no vart triskillingen meg kjærare enn nokosinne; eg visste kva han hadde kosta meg. For å vera so trygg det berre var råd sauma eg han fast under ei bot til brok-liningi, men laut fleire gongjer um dagen spretta uppatt og sjå um han var der.

IV

Gjekk det eit par dagar i skulen att. Nettupp som me so ein eftan vart fri, kom han vesle Hans Lundehaugen, skulde sør til kræmaren kjøpa tobak åt far sin. 
    ”Du var gjerne kar kjøpa meg og ein rull, du?” sa han far. 
    Ja, han var då det. 
    Men som no han far tok pungen sin fram talde etter, hadde han ikkje nok småpengar. 
    ”Hev du Per å låna meg so lenge?” spurde han; for eg pla jamnan tena meg einkvar skillingen med å seIja bær. 
    Nei, det høvde seg, eg hadde kje solaga no.

    Ho Olina og eg, me tvo var som tidaste ikkje plent dei beste bussarne, og passa gjerne på gjera kvarandre all den småmeinka me kunde. Um eg ikkje hadde ? meinte ho; enn den gruse triskillingen då som eg gjekk med i brok-liningi? 
    ”So berre hit med han!” tok han far frami; der vart snart nøgdi av sovorne no, let han. 
    Eg forstod det peika ein galen veg dette, og tok so smått på halda meg burtåt døri. Men han far skyna for vel kva eg hadde i tankar, og gripen vart eg just som eg alt stod på spranget.  Eg veit eg skreik som var ein kniv stungen meg i kroppen. Kva meir eg gjorde kann no vera det same; men visst er det, han slepte meg att, og det snøgt. 
    Eg ut, og uppetter den store urdi so fort føterne berre vann bera meg. 
Straks ovan garden er der ein hardla høg bratt hamar; men fremst framme på floget stend det her ei stor bjørk, som tøygjer seg like ut yver djupni, greinut og breid. Dit upp på hamaren for eg og kleiv ut i bjørki, eit vågespel eg hadde freista nokre gongjer fyrr, men som nok både den eine og den hin der på garden skulde lata vera gjera meg etter. 
    Sat eg so der millom himmel og jord medan dei heite harm-tåror brann meg på kjakarne, og såg ned yver verdi som ho låg breidde seg under meg, so urettvis og so vond. 
    Ein galen tanke steig meg upp i hausen: um eg no berre ein augneblink slepte taket, - so kunde dei sidan hava takk for meg! 
    Og eg tok til å drøyma meg korleis det so vilde ganga: Fram mot kvelden vart dei illhuga, skulde stad leita. Men når dei fann meg der i urdi nedanfyre, sundslegen, blodut og livlaus, - ja, so kunde det vel henda der vilde verta syrgjing og tuting! 
    Måla eg meg vidare ut korleis dei ein dag køyrde ei liti likkista or tunet. Men han far gjekk baketter, vreid hender og gret: ”nei, å nei!  - einaste son min, du vesle Per, du vesle Per! - at eg då kunde vera so ill med deg?” 
    Og eg lo ved tanken ein lått so hås og stygg at det riste i meg sjølv av fælska. 
    - Men so kom eg til å hugsa på henne mor, som no var med buskapen uppe på fjellstølen, kor hjarteleg vondt det vilde gjera henne, kor ilt ho vilde koma til å sitja gråta. - Og ikkje anna i verdi kunde få hugen min so reint vidje-mjuk, som at eg fekk sjå tårorne taka til å blenkja henne mor i augo. 
    So var det og den nye luva med dei tvo flugsi i nakken og blanke massing-ankeret på sida. Det var han Per, morbror min, siglaren, som hadde sendt meg henne heim frå Bergen; og eg hadde no endå stunda mykje etter å syna meg i henne ved kyrkja bispedagen. 
    Men det verste av alt var dette, at eg for nokre dagar sidan hadde fenge fat i eventyrboki hans Moe og hans Asbjørnsen, og hadde enno ikkje nått lenger ut enn til ”Grimsborken", som eg hadde høyrt skulde vera so framifrå morosam. - 
Herre Gud, - det var då likevel for tungt segja verdi farvel, når her var so mykje å liva for! 
    Og dagen gjekk sin veg smått um senn; og plent det same gjorde modet mitt og. Eg kjende meg med eitt so gaulande svolten, og ein liten freistar tok til å kviskra: ”gjeve Gud eg torde gå ned få meg mat!" 
    Men verre vart det då det tok på dimmast; for eg var so forfælande myrkrædd. 
Jau, so var og endeleg nede or bjørki att, etter at triskillingen fyrst var godt og vel gøymd i eit trepikkar-hol. 
    Og alt som solstripa kraup uppyver den store snø-tinden i sud, kraup eg nedyver mot garden, løynande meg so mykje råd var attum stuvar og steinar. 
    Vart det då umsider so dimt at eg for harde livet ikkje torde vera ute lenger. 
Og no fekk det skura ! Muneleg stryk kom eg  sagte til å få; men triskillingen kunde dei no kor som var bita seg i gomarne etter! Ottesam og stillvoren som ein tjuv smatt eg meg innum døri; - nei, ikkje nokon lest ein gong sjå meg. Eg byrja so smått få voni upp; for eg hadde ja menn venta meg anna i velkoma. - Då det leid um lite våga eg meg burtåt bordet, fekk i meg noko graut og mjølk. 
    So smatt eg ut i nystova, smaug i seng, og takka fyrr eg sovna Vårherre som hadde laga det so godt alt ihop. 
    Men den takke-bøni kunde eg gjerne ha venta med til det betre var høve; for so reint snikkelaust var det heller ikkje meiningi eg skulde sleppa. 
    Eg var ein ærekjær gnasse, og noko sovore som å få tukt i skulen var eg rædd som dauden sjølv. No visste han far dette, og hadde då vore so utifrå meinsleg beda skulemeisteren ”setja meg att” dagen etter, til bot for tråskapen min. 
    Fjøren og glad som ein fugI kom eg i skulen um morgonen. Eg kunde på mine fingrar kvar dusti eg vart spurd, las tridje artikelen i katekisma og um Saul i bibelsoga so det berre saud etter, og visste ikkje av vondt å segja, og, fyrr fram ved middagsleite. 
    ”Ja,” sa skulemelsteren, ”no fær de taka fritimen dykkar, born; - men du Per kann få lov sitja her, du," la han til. 
    Eg vart berre standande munnopen glana honom upp i augo. ”Du forstend vel det er meiningi du skal sitja att i dag?" 
    - Sitja att? eg? - - - Ja, so med ein gong skyna eg korleis det hekk ihop. Men so såra og illsinna som eg då vart vil eg ynskja eg aldri meir må kjenna meg. Ned att sette eg meg på flekken, og vart sitjande timen til ende med henderne under hoka, nidstira i bordet. Tisking og knising høyrde eg ikring; for det var dei som var ovundsjuke på meg etter di eg stødt stod meg so godt med skulemeisteren, og no totte dei dette for vel, måvita. 
    Borni fekk bod taka nista med ut på bakken, og skulemeisteren sjølv gjekk åt hi stova, skulde få maten sin der den dagen. - Um ei rid kom han ut i nystova att, gjorde ei snuning innyver golvet, men gjekk so sin veg utan å meda eit ord. 
    Jau, endeleg var kvildi til ende og ungarne ropa inn att. Når alle hadde sessa seg, kjem skulemeisteren hit, bed meg lesa det fjorde av bodordi. 
    Aldri knystet fekk han høyra. 
    So las han det sjølv, tok sidan til å leggja ut um deim som hædrer fader og moder ”at de skulle længe leve i landet”, og slutta med å spyrja um eg no ikkje 
hjarteleg trega at eg igår var so ureipen mot han far, som Vårherre sjølv hadde sett yver meg til at byde og råde”. 
    Men her råka han just slå på knall-perla. Det var dette som arga meg so beiskeleg at dei vilde velta all skuldi yver på mi sida, medan eg sjølv etter Guds og mannsens log ikkje kunde skyna betre enn at retten var min. 
    Sinna burtimot vitløysa spratt eg upp, slo i bordet det vesle eg orka, og skar i med eit mæle som dirra og peip av ov-ilska: ”nei, koke meg, so gjere!" 
    Det vart stilt i stova so du kunde høyrt ei knappenål detta. So giekk skulemeisteren med vyrdsame stig burtetter golvet og ut. Eg visste med same kva dette hadde på seg; for vart ender og då ukjurskapen altfor stor, vanka det gjerne stryk på nevarne. 
    Men eg berre beit tennerne ihop då han kom innatt med eit munelegt ris i 
handi. ”Kom so med henderne, Per," sa han. Og det giorde eg på den måten at eg stakk honom båe knyttenevarne beint upp, under nosi. 
    Fjetra steig han eit stig attende, såg eit lite bil på meg, - braut so buska sund og gjekk stad stakk henne inn i omnen. 
    No fyrst bar det i gråt med meg - ein gråt so skakande sterk som eg enno aldri hadde gråte; og det gjorde både varde og rokk fyrr eg kunde halda upp att hiksta og hikka. 
Frampå kvelden, som eg sat attum smidja, kavande med tankar so myrke og so såre, visste eg ikkje ordet av fyrr skulemeisteren stod framfyre meg. 
    ”Er du sint på meg, vesle Per?" sa han. 
    Eg svara ikkje, - kunde det ikkje heller, for eg kjende meg so underleg tjukk i halsen. 
    ”Hev eg vore vond ved deg? - - - Men eg vilde deg det berre so vel kor som var, - - for du veit då det at eg held so utav deg." 
    So braut gråten min laust å nyo. 
    Skulemeisteren tok meg på fanget; og korleis me tvo no sat snakka saman, det vil eg ikkje eingong freista mana fram att. Men det veit eg, at aldri korkje fyrr eller sidan såg eg ei tåra trilIa han gamle Lars skulemeister or auga. 
    Og på seinsten sovna eg der på fanget hans, med ei takksam kjensla av lukka og fred; men so trøytt, å so trøytt, so trøytt. 
 

V.

Leid det fram til laurdagen kom; og den dagen var det me skulde møta fyre bispen. 
    Tidleg um morgonen vakna eg, var ute or sengi og burt fekk i meg bisken i ein ruff; og so bar det åt bekken til å vaska og skura so grønsåpa sveid i augo. Sidan på med kyrkjeplaggi, sprettande nye frå topp til tå, so henderne mine vart måla blåe av lo-liten berre eg strauk meg nedetter den skinande sylvknappa trøya. 
    Vesle-brunen var folunge den tid; men endå han ikkje var meir enn godt og vel ei vika gamall, so ja menn dansa han so det slatt etter der me køyrde burtetter vegen med mor hans fyre stolkjerra. Han visste ikkje, stakar, at han um nokre dagar skulde verta morlaus. 
    Det var han far sjølv som køyrde meg, og eg skal tru eg ikkje var lite byrg då me svinga ned framum kyrkja; der stod det alt bygdefolk store og småe i mengd. 
    ”Ja lat meg no sjå eg ikkje fær skam av deg i dag, guten min,” sa han far og kosta dumba av trøya mi. 
    Jau, best det var der kjem bispen gangande, bøygd og bleik, med sylvkvitt hår ned under høge hatten, og med gullkrossen blenkjande på den svarte kjolen. 
    Men bakum honom kom presten, feit og breid, um ikkje plent so høgt i veret med nosi som han var van. Og so endeleg den tunne prestefruva med fem eller seks av borni deira trippande etter. 
    Hattar og huvor vart lyfte der fylgjet skreid framum og inn kyrkjedøri; so strøymde me andre same vegen til. 
    Skulemeisterane stelte seg upp på kyrkjegolvet, kvar med sine for seg. 
   Og so vart det beding og syngjing og lesing og yverhøyring. Det var ikkje greidt å vera skulemeister heller då. 
    Han Ola Seim var den som fyrst laut i fikten, og endå so kipen ein kar han elles vilde vera, so ja menn var det sjåande kor han den gong dilla i knei, aldri so lite han råka stå still. 
    Nei, so var han Anders Jakobsen anna til kløyvar. Frå fyrst var han no berre fatige husmannsungen på ein plass under Lunde. Men eit par år etter han var framsloppen slo presten og nokre bygdemenner seg ihop kosta honom på lærar-skule, og sidan endå på klokkar-skulen sør på Stord. Då han so kom heimatt hadde stade ut læra, og vart klokkar i den hi sokni, jau då var han storkaren frå ende til annan; - du skulde ikkje anna sjå enn håret stroke upp som ein hanekamb, kvit krage og svart kjole med kluft baki, og eit mål tala han, som du skulde høyrt spurnadboki sjølv. 
    Det var gut som ikkje var klumsa framfyre bispen heller det. Då tidi korn spratt han fram på golvet som ein annan hallingdansar, gjekk so der svinga seg på hælarne og sveiva med armarne, medan han spurde og preika og preika og spurde. 
    Men han gamle Lars aksla seg og kremta seg og tok det med tol som han pla, han. - Når skulemeisterane vel var reiduge med sitt, korn bispen sjølv tok til å høyra oss yver. Eg totte han såg so god ut, at eg var ikkje rædd heller då eg endeleg hadde honom der beint framfyre. 
    "Kan du, min lille gut, fortælle mig noget om Jesu fødsel?" 
Og det var no som tok han handet av ein ertresekk, det. ja, so var då det so bra. 
    "Nå! Nattevagt over deres hjord ved du så hvad hjord er'?" 
    "Det - må vera ein bøling det,” svara eg. 
    "Bøling?" - Ja, kva vilde det segja? - han snudde seg til skulemeisterane, som hadde sett seg i stolen straks nedanfyre. 
    Og han Anders Jakobsen upp med same: ”Hr. biskopen må undskylde, de taler desværre så bondeagtigt disse børn." 
    ”Jeg ønsker at vide hvad ”bøling" er," sa bispen, og det so det beit. 
    ”Jo,” svara han gamle Lars, ”en bøling er de same som en samling af kvæg." 
    No, eg hadde då svara so serlaga glupt. Og bispen strauk meg yver håret med den turre skjelvande handi si; ”det var kvik flink gut” sa han. 
    -Men då kann det vel henda eg voks der eg stod, eg og!

    Nei, at eg no kann få fat att i rette tråden i soga mi, so var det dette eg vilde fortelja, at når me gjekk ut or kyrkja kom der ein framand mann stad helsa på han far. Klædd var han halvt som bonde og halvt som byfant, hadde brillor på flate nosi med den uppetter-bretta tippen, og det tunne raude skjegget hekk langt nedyver bringa på han. 
    "Er det han Torstein Kvåle?' sa han lågvore og langdrege. 
    Jau, det var då det. 
    "Og mit navn er missions-emissær Anton Samuelsen fra RyfyIke.” 
    "Det kann råka det ja," svara han far. 
    Ja, han reiste kring sanka studnad til missjonen nede i Zululandet. Han skulde i kveld halda samling på Uppheim, garden der kyrkja ligg; men so var det dette um han ikkje måtte få lov gjera det same kvelden etter heime hjå oss? 
    Å jau, der fekk verta ei råd med di, meinte han far, lova og på likaste måten gjera det kunnigt der i heimreppen, og tok endå skreppa hans med i kjerra då me sidan køyrde heimatt.
Fram på sundags eftan kom karen reikande. Og etter som det leid tok folket frå grannegardarne til å sankast inne i stova, sessa seg på benkjer og i sengjer og kvar dei elles kunde koma til. 
    Store hoggestabben vår vart rulla inn burt på golvet; det var preikestolen. 
    Det byrja med at framandkaren gav bod slå upp ein salme; då so den var sungen, steig han på stabben tok til å leggja ut. 
    Og ja menn var det gut som fekk røysti upp, då! Det var som det berre dirra og ylte gjenom stova medan han mana fram det heite helvitet, kor grysjelegt dei ufrelste sjælerne hadde det der, kor diplegt dei skar tenner, banna og skreik når djevelen og englarne hans slo klorne i deim og duppa deim ned i brennande svåvel-sjøen, so blåbrandute logarne skola og skvatt. 
    Men med eitt var han so mjuk og mild i målet då han tok til å fortelja um Vårherre i himmeriket kor god han var, kor ovleg dei sæle vart fagna hjå honom uppe i den ljose staden med gator av gull; der gjekk dei ikring i lange kvite klæde, med gullkruna på hovudet og palmegreiner i henderne, medan den eine gudsengelen fagrare enn den andre fauk til og ifrå, leikande på gullharpa og syngjande den nye songen um lambet som var slagta. 
    Og no vilde han beda oss kvar og ein velja, anten me vilde høyra heime der nede eller der uppe, når tidi kom at det vart å segja farvel til denne jordhytta her. 
    Men det laut me vel hugsa på, at berre den fekk ervelut med Kristus som skipa seg etter bodi hans; og no var dette Kristi klåre bodord til oss: å leida dei arme heidningar ut or villa og attende ,,til hans hjord og sande fåresti”. 
    Las han upp or ei bok og orda vidare ut um kor øgjeleg det stod til der ute hjå heidningarne, og kor naudturvelegt det var å koma deim til hjelp, som heldt på stræva og kava med å kveikja ljos i dette forfælande myrkret. 
    Der var, då han slutta, snaudt nok eit turt auga inne i stova; og som han so let hatten gå kring, tok både den eine og den andre til å leita pungen fram or lumma. Eg for meg veit at ikkje ordet av heile tala gjekk meg i miss der eg sat på vesle krakken min beint nedan stabben, og klokt i hugen var eg so visst som nokon. 
Fram på kvelden høvde det seg so at preikaren og eg kom til å prata. 
    "Elsker du Jesus du, gutten min?” sa han. 
    - Jau - - eg gjorde nok det. 
    Ja, for Jesus var so snild han, og heldt vissa so mykje utav alle dei småe. Eg kunde no segja ifrå eg, at eg hadde fem brøder deruppe hjå honom. 
    Um so ikkje eg og hadde hug koma der? For han vilde vona der enno ikkje var noko som heldt mitt hjarta burte frå Jesus. 
    Men kor han kom til å venda og snu, nok er det, han fekk endeleg vita at eg hadde slik ein makelaus triskilling som var meg so serlaga kjær. 
    Ja, den laut eg segja meg laus frå; for yver dørstokken i gudsriket kom ingen med framande gudar i hjarta. 
    Eg spurde handfallen um mindre ikkje kunde gjera det. Eg hadde ein sliten vest, som var vorten meg heller liten og; men eine lumma var enno plent like god som ny. Når eg no bad meg lov gjeva den vesten til han vesle Mons Bakken - han hadde korkje far eller mor, han stakar! - tru ikkje det vilde gjera god mun ? - medan eg tenkte med sjølve meg, at knapparne kunde eg då likevel spretta utor. 
    Nei, det vilde ikkje bata dusti det, let han; alt eller inkjevetta det var kravet, og det var ikkje å rikka. -Tok han so upp or frakkelumma ei rund hardla høg massing-øskja, gav seg til å skruva loket ifrå; ho var på lag til helvti full av koparpengar, og dei skulde vera - fortalde han - ,til en skole for de arme små sorte hedningebørn, som springer nøgne omkring og spiser hinanden der nede i Zululandet”. - Um eg no slepte triskillingen nedi der? - - so kunde han og fortelja andre born der han for fram kva den vesle guten hadde gjort for dei stakars heidningarne. 
    Dette var just å taka meg på meinaste stellet; når eg so og samstundes kom so vel inn i det med Vårherre, - - ja, då fekk det ikkje hjelpa, eg laut lata stå til! 
    Men ja menn vart det meg likevel ei tung gonga uppetter til trepikkar-holet; og eg kjende det som vilde føterne ikkje flytja seg under meg då eg endeleg var på nedvegen. Stana gjorde eg rett som det var, såg på skillingen, blenkte han på trøyeermi, og var fleire gongjer iferd med å snu. - Men so tok eg meg saman, gjekk med støde stig beint inn til preikaren, snudde andlitet ifrå - - - og straks etter høyrde eg triskillingen fara klingrande ned i penge-øskja. 
    Men det kann vel vera at eg kjende meg byrg og heppen no når det fyrst var gjort! Eg totte eg hadde stridt den gode strid og vunne siger, og eg er rædd at hadde nokon av granne-gutungarne den kvelden neita meg retten til gudsriket, vilde der vanka all den stryk eg kunde gjeva. 
Eg gav meg ikkje fyrr eg fekk lov vera sengjefelag med preikaren um natti; eg totte det kunde høva det, etter som no han var eit guds-menne han og. 
    - Og snart sov eg den rettvise sin svevn. 
    Fram i grålysingi vakna eg med ei usæl kjensla av at nokon heldt på strypa meg. - Preikaren, han låg sov og raut som du skulde høyrt ei kaffikvern. 
    Då med eitt datt det yver meg med ei forfælande tyngd at triskillingen ikkje var min lenger! 
    Nok freista eg med same leita fram att dei grunnar som igårkveld hadde so stort eit evle; nei, det vart som å gripa i røyk det. 
Det rann meg i minne alt eg hadde sett inn på den eigneluten; -- og no! at eg då kunde vera slik ein bråvim! 
    Øskja stod der straks framfyre meg på fote-fjøli og blinka; - - der var han! 
    Når berre eg torde! - - For det var no ikkje sagt mannen med snøggaste fann på sjå etter, eller um so skulde henda, då illetru meg; - so sagte kom han til å fara kring skrøyta av meg plent like godt. 
    Og Vårherre, som var so god, so god, vilde nok sleppa meg inn til seg 
kor som var, når eg angra hjarteleg etterpå og var snild og lydug gut. 
Elles kunde ingen vita kven han var for ein denne framandkaren. Kann henda når alt kom til alt, han stakk pengarne i si eigi lumma, landlauparen! 
    Og hadde nokon råka koma inn i nystova på Kvåle um ei rid, vilde han ha funne meg i berre skjorta standande på knei i sengi iferd med å skruva loket av penge-øskja. - Jau, so varde det heller ikkje lenge fyrr eg å nyo hadde triskillingen millom fingrarne. Han var lett nok å kjenna der han låg i kopardungen blenkte og skein. 
    Men ikkje fyrr fekk eg smetta meg under felden att fyrr samvitet vakna med ofseleg magt. Skillingen brann meg i handi som var han gloande; eg hadde kjensla av at maken til styggedom visste eg meg ikkje, og meir enn gjerne vilde eg ha lagt han tilbake, men torde ikkje rikka meg av flekken, for eg fælte hin-mannen skulde koma fakka meg med same. Skolv gjorde eg som eit ospelauv, kaldsveiten taut fram yver heile min kropp, og endeleg braut stridgråten laust. 
    Preikaren vakna og spurde undren ha som var tiss. Hakkande og hikkande kom eg so fram med kva ilt eg hadde gjort, og bad og velsigna honom taka den usæle triskillingen attende. 
    "Nei, mit barn," svara han, ,det være din straf at du selv må beholde den sølvpenning for hvilken du som Judas Ischkarioth har solgt din herre og frelser.” 
    Å jau! tuta eg, - han måtte, han måtte! for utan fekk eg aldri meir ein glad time! - han laut! - han laut! 
    Og på seinsten vart det so at han gav etter. - Men det veit eg, det var med hugen heilt annar leis audmjuk og smålåten eg denne gongjen høyrde skillingen fara klingrande ned i øskja. 
    Eg vart lenge liggjande vaken den morgonen frametter; eg låg tenkte og gruna på so mykje og mangt. Og då eg endeleg sovna att med same det ljose solauga blenkte fram yver Li-nipa og keik inn gjenom ruta, då hadde eg lova Vårherre at eg vilde verta missjonær. 
    Men at den lovnaden aldri vart liv, -- det likevel er ikkje triskillingen si skuld.